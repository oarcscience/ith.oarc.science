[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch2009)  [KJV](../kjv/ch2009)  [Sep](../sep/ch2009) 
[Tan](../tan/ch2009)   
  
[2 Chronicles Index](ch2)  
  [Previous](ch2008)  [Next](ch2010) 

------------------------------------------------------------------------

### Vulgate (Latin): 2 Chronicles Chapter 9

<span id="001">1</span> Regina quoque Saba, cum audisset famam
Salomonis, venit ut tentaret eum in ænigmatibus in Jerusalem, cum magnis
opibus et camelis, qui portabant aromata, et auri plurimum, gemmasque
pretiosas. Cumque venisset ad Salomonem, locuta est ei quæcumque erant
in corde suo.

<span id="002">2</span> Et exposuit ei Salomon omnia quæ proposuerat:
nec quidquam fuit, quod non perspicuum ei fecerit.

<span id="003">3</span> Quæ postquam vidit, sapientiam scilicet
Salomonis, et domum quam ædificaverat,

<span id="004">4</span> necnon et cibaria mensæ ejus, et habitacula
servorum, et officia ministrorum ejus, et vestimenta eorum, pincernas
quoque et vestes eorum, et victimas quas immolabat in domo Domini: non
erat præ stupore ultra in ea spiritus.

<span id="005">5</span> Dixitque ad regem: Verus est sermo quem audieram
in terra mea de virtutibus et sapientia tua.

<span id="006">6</span> Non credebam narrantibus donec ipsa venissem, et
vidissent oculi mei, et probassem vix medietatem sapientiæ tuæ mihi
fuisse narratam: vicisti famam virtutibus tuis.

<span id="007">7</span> Beati viri tui, et beati servi tui, qui
assistunt coram te omni tempore, et audiunt sapientiam tuam.

<span id="008">8</span> Sit Dominus Deus tuus benedictus, qui voluit te
ordinare super thronum suum, regem Domini Dei tui. Quia diligit Deus
Israël, et vult servare eum in æternum, idcirco posuit te super eum
regem ut facias judicia atque justitiam.

<span id="009">9</span> Dedit autem regi centum viginti talenta auri, et
aromata multa nimis, et gemmas pretiosissimas: non fuerunt aromata
talia, ut hæc quæ dedit regina Saba regi Salomoni.  

<span id="010">10</span> Sed et servi Hiram cum servis Salomonis
attulerunt aurum de Ophir, et ligna thyina, et gemmas pretiosissimas:

<span id="011">11</span> de quibus fecit rex, de lignis scilicet
thyinis, gradus in domo Domini, et in domo regia, citharas quoque, et
psalteria cantoribus: numquam visa sunt in terra Juda ligna talia.

<span id="012">12</span> Rex autem Salomon dedit reginæ Saba cuncta quæ
voluit, et quæ postulavit, et multo plura quam attulerat ad eum: quæ
reversa abiit in terram suam cum servis suis.

<span id="013">13</span> Erat autem pondus auri quod afferebatur
Salomoni per singulos annos, sexcenta sexaginta sex talenta auri,

<span id="014">14</span> excepta ea summa quam legati diversarum gentium
et negotiatores afferre consueverant, omnesque reges Arabiæ, et satrapæ
terrarum, qui comportabant aurum et argentum Salomoni.

<span id="015">15</span> Fecit igitur rex Salomon ducentas hastas aureas
de summa sexcentorum aureorum, qui in singulis hastis expendebantur:

<span id="016">16</span> trecenta quoque scuta aurea trecentorum
aureorum, quibus tegebantur singula scuta: posuitque ea rex in
armentario, quod erat consitum nemore.

<span id="017">17</span> Fecit quoque rex solium eburneum grande, et
vestivit illud auro mundissimo.

<span id="018">18</span> Sex quoque gradus, quibus ascendebatur ad
solium, et scabellum aureum, et brachiola duo altrinsecus, et duos
leones stantes juxta brachiola,

<span id="019">19</span> sed et alios duodecim leunculos stantes super
sex gradus ex utraque parte: non fuit tale solium in universis regnis.

<span id="020">20</span> Omnia quoque vasa convivii regis erant aurea,
et vasa domus saltus Libani ex auro purissimo. Argentum enim in diebus
illis pro nihilo reputabatur.

<span id="021">21</span> Siquidem naves regis ibant in Tharsis cum
servis Hiram, semel in annis tribus: et deferebant inde aurum, et
argentum, et ebur, et simias, et pavos.

<span id="022">22</span> Magnificatus est igitur Salomon super omnes
reges terræ præ divitiis et gloria.

<span id="023">23</span> Omnesque reges terrarum desiderabant videre
faciem Salomonis, ut audirent sapientiam quam dederat Deus in corde
ejus:

<span id="024">24</span> et deferebant ei munera, vasa argentea et
aurea, et vestes, et arma, et aromata, equos, et mulos, per singulos
annos.

<span id="025">25</span> Habuit quoque Salomon quadraginta millia
equorum in stabulis, et curruum equitumque duodecim millia:
constituitque eos in urbibus quadrigarum, et ubi erat rex in Jerusalem.

<span id="026">26</span> Exercuit etiam potestatem super cunctos reges a
flumine Euphrate usque ad terram Philisthinorum, et usque ad terminos
Ægypti.

<span id="027">27</span> Tantamque copiam præbuit argenti in Jerusalem
quasi lapidum: et cedrorum tantam multitudinem velut sycomororum quæ
gignuntur in campestribus.

<span id="028">28</span> Adducebantur autem ei equi de Ægypto,
cunctisque regionibus.  

<span id="029">29</span> Reliqua autem operum Salomonis priorum et
novissimorum scripta sunt in verbis Nathan prophetæ, et in libris Ahiæ
Silonitis, in visione quoque Addo videntis contra Jeroboam filium Nabat.

<span id="030">30</span> Regnavit autem Salomon in Jerusalem super omnem
Israël quadraginta annis.

<span id="031">31</span> Dormivitque cum patribus suis, et sepelierunt
eum in civitate David: regnavitque Roboam filius ejus pro eo.

------------------------------------------------------------------------

[Next: 2 Chronicles Chapter 10](ch2010)
