<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 1 Kings: 1 Kings Chapter 20</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/kg1020.htm">Polyglot</A>&nbsp;
<A HREF="../kjv/kg1020.htm">KJV</A>&nbsp;
<A HREF="../sep/kg1020.htm">Sep</A>&nbsp;
<A HREF="../tan/kg1020.htm">Tan</A>&nbsp;

<BR>
<BR><A HREF="kg1.htm">1 Kings Index</A><BR>
&nbsp;
<A HREF="kg1019.htm">Previous</A>&nbsp;
<A HREF="kg1021.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 1 Kings Chapter 20</H3><P><a name="001">1</A>&nbsp;Porro Benadad rex Syri&#230; congregavit omnem exercitum suum, et triginta duos reges secum, et equos, et currus: et ascendens pugnabat contra Samariam, et obsidebat eam.</P>
<P><a name="002">2</A>&nbsp;Mittensque nuntios ad Achab regem Isra&#235;l in civitatem,</P>
<P><a name="003">3</A>&nbsp;ait: H&#230;c dicit Benadad: Argentum tuum, et aurum tuum meum est: et uxores tu&#230;, et filii tui optimi, mei sunt.</P>
<P><a name="004">4</A>&nbsp;Responditque rex Isra&#235;l: Juxta verbum tuum, domine mi rex, tuus sum ego, et omnia mea.</P>
<P><a name="005">5</A>&nbsp;Revertentesque nuntii, dixerunt: H&#230;c dicit Benadad, qui misit nos ad te: Argentum tuum, et aurum tuum, et uxores tuas, et filios tuos, dabis mihi.</P>
<P><a name="006">6</A>&nbsp;Cras igitur hac eadem hora mittam servos meos ad te, et scrutabuntur domum tuam, et domum servorum tuorum: et omne quod eis placuerit, ponent in manibus suis, et auferent.</P>
<P><a name="007">7</A>&nbsp;Vocavit autem rex Isra&#235;l omnes seniores terr&#230;, et ait: Animadvertite, et videte quoniam insidietur nobis: misit enim ad me pro uxoribus meis, et filiis, et pro argento et auro: et non abnui.</P>
<P><a name="008">8</A>&nbsp;Dixeruntque omnes majores natu, et universus populus, ad eum: Non audias, neque acquiescas illi.</P>
<P><a name="009">9</A>&nbsp;Respondit itaque nuntiis Benadad: Dicite domino meo regi: Omnia propter qu&#230; misisti ad me servum tuum in initio, faciam: hanc autem rem facere non possum.</P>
<P><a name="010">10</A>&nbsp;Reversique nuntii retulerunt ei. Qui remisit, et ait: H&#230;c faciant mihi dii, et h&#230;c addant, si suffecerit pulvis Samari&#230; pugillis omnis populi qui sequitur me.</P>
<P><a name="011">11</A>&nbsp;Et respondens rex Isra&#235;l, ait: Dicite ei: Ne glorietur, accinctus &#230;que ut discinctus.</P>
<P><a name="012">12</A>&nbsp;Factum est autem cum audisset Benadad verbum istud, bibebat ipse et reges in umbraculis: et ait servis suis: Circumdate civitatem. Et circumdederunt eam.<BR>
</P>
<P><a name="013">13</A>&nbsp;Et ecce propheta unus accedens ad Achab regem Isra&#235;l, ait ei: H&#230;c dicit Dominus: Certe vidisti omnem multitudinem hanc nimiam? ecce ego tradam eam in manu tua hodie, ut scias quia ego sum Dominus.</P>
<P><a name="014">14</A>&nbsp;Et ait Achab: Per quem? Dixitque ei: H&#230;c dicit Dominus: Per pedissequos principum provinciarum. Et ait: Quis incipiet pr&#230;liari? Et ille dixit: Tu.</P>
<P><a name="015">15</A>&nbsp;Recensuit ergo pueros principum provinciarum, et reperit numerum ducentorum triginta duorum: et recensuit post eos populum, omnes filios Isra&#235;l, septem millia.</P>
<P><a name="016">16</A>&nbsp;Et egressi sunt meridie. Benadad autem bibebat temulentus in umbraculo suo, et reges triginta duo cum eo, qui ad auxilium ejus venerant.</P>
<P><a name="017">17</A>&nbsp;Egressi sunt autem pueri principum provinciarum in prima fronte. Misit itaque Benadad: qui nuntiaverunt ei, dicentes: Viri egressi sunt de Samaria.</P>
<P><a name="018">18</A>&nbsp;Et ille ait: Sive pro pace veniunt, apprehendite eos vivos: sive ut pr&#230;lientur, vivos eos capite.</P>
<P><a name="019">19</A>&nbsp;Egressi sunt ergo pueri principum provinciarum, ac reliquus exercitus sequebatur:</P>
<P><a name="020">20</A>&nbsp;et percussit unusquisque virum qui contra se veniebat: fugeruntque Syri, et persecutus est eos Isra&#235;l. Fugit quoque Benadad rex Syri&#230; in equo cum equitibus suis.</P>
<P><a name="021">21</A>&nbsp;Necnon egressus rex Isra&#235;l percussit equos et currus, et percussit Syriam plaga magna.</P>
<P><a name="022">22</A>&nbsp;Accedens autem propheta ad regem Isra&#235;l, dixit ei: Vade, et confortare, et scito, et vide quid facias: sequenti enim anno rex Syri&#230; ascendet contra te.<BR>
</P>
<P><a name="023">23</A>&nbsp;Servi vero regis Syri&#230; dixerunt ei: Dii montium sunt dii eorum, ideo superaverunt nos: sed melius est ut pugnemus contra eos in campestribus, et obtinebimus eos.</P>
<P><a name="024">24</A>&nbsp;Tu ergo verbum hoc fac: amove reges singulos ab exercitu tuo, et pone principes pro eis:</P>
<P><a name="025">25</A>&nbsp;et instaura numerum militum qui ceciderunt de tuis, et equos secundum equos pristinos, et currus secundum currus quos ante habuisti: et pugnabimus contra eos in campestribus, et videbis quod obtinebimus eos. Credidit consilio eorum, et fecit ita.</P>
<P><a name="026">26</A>&nbsp;Igitur postquam annus transierat, recensuit Benadad Syros, et ascendit in Aphec ut pugnaret contra Isra&#235;l.</P>
<P><a name="027">27</A>&nbsp;Porro filii Isra&#235;l recensiti sunt, et acceptis cibariis profecti ex adverso, castraque metati sunt contra eos, quasi duo parvi greges caprarum: Syri autem repleverunt terram.</P>
<P><a name="028">28</A>&nbsp;(Et accedens unus vir Dei, dixit ad regem Isra&#235;l: H&#230;c dicit Dominus: Quia dixerunt Syri: Deus montium est Dominus, et non est Deus vallium: dabo omnem multitudinem hanc grandem in manu tua, et scietis quia ego sum Dominus.)</P>
<P><a name="029">29</A>&nbsp;Dirigebantque septem diebus ex adverso hi atque illi acies, septima autem die commissum est bellum: percusseruntque filii Isra&#235;l de Syris centum millia peditum in die una.</P>
<P><a name="030">30</A>&nbsp;Fugerunt autem qui remanserant in Aphec, in civitatem: et cecidit murus super viginti septem millia hominum qui remanserant. Porro Benadad fugiens ingressus est civitatem, in cubiculum quod erat intra cubiculum.</P>
<P><a name="031">31</A>&nbsp;Dixeruntque ei servi sui: Ecce, audivimus quod reges domus Isra&#235;l clementes sint: ponamus itaque saccos in lumbis nostris, et funiculos in capitibus nostris, et egrediamur ad regem Isra&#235;l: forsitan salvabit animas nostras.</P>
<P><a name="032">32</A>&nbsp;Accinxerunt saccis lumbos suos, et posuerunt funiculos in capitibus suis, veneruntque ad regem Isra&#235;l, et dixerunt ei: Servus tuus Benadad dicit: Vivat, oro te, anima mea. Et ille ait: Si adhuc vivit, frater meus est.</P>
<P><a name="033">33</A>&nbsp;Quod acceperunt viri pro omine: et festinantes rapuerunt verbum ex ore ejus, atque dixerunt: Frater tuus Benadad. Et dixit eis: Ite, et adducite eum ad me. Egressus est ergo ad eum Benadad, et levavit eum in currum suum.</P>
<P><a name="034">34</A>&nbsp;Qui dixit ei: Civitates quas tulit pater meus a patre tuo, reddam: et plateas fac tibi in Damasco, sicut fecit pater meus in Samaria, et ego f&#156;deratus recedam a te. Pepigit ergo f&#156;dus, et dimisit eum.<BR>
</P>
<P><a name="035">35</A>&nbsp;Tunc vir quidam de filiis prophetarum dixit ad socium suum in sermone Domini: Percute me. At ille noluit percutere.</P>
<P><a name="036">36</A>&nbsp;Cui ait: Quia noluisti audire vocem Domini, ecce recedes a me, et percutiet te leo. Cumque paululum recessisset ab eo, invenit eum leo, atque percussit.</P>
<P><a name="037">37</A>&nbsp;Sed alterum inveniens virum, dixit ad eum: Percute me. Qui percussit eum, et vulneravit.</P>
<P><a name="038">38</A>&nbsp;Abiit ergo propheta, et occurrit regi in via, et mutavit aspersione pulveris os et oculos suos.</P>
<P><a name="039">39</A>&nbsp;Cumque rex transisset, clamavit ad regem, et ait: Servus tuus egressus est ad pr&#230;liandum cominus: cumque fugisset vir unus, adduxit eum quidam ad me, et ait: Custodi virum istum: qui si lapsus fuerit, erit anima tua pro anima ejus, aut talentum argenti appendes.</P>
<P><a name="040">40</A>&nbsp;Dum autem ego turbatus huc illucque me verterem, subito non comparuit. Et ait rex Isra&#235;l ad eum: Hoc est judicium tuum, quod ipse decrevisti.</P>
<P><a name="041">41</A>&nbsp;At ille statim abstersit pulverem de facie sua, et cognovit eum rex Isra&#235;l, quod esset de prophetis.</P>
<P><a name="042">42</A>&nbsp;Qui ait ad eum: H&#230;c dicit Dominus: Quia dimisisti virum dignum morte de manu tua, erit anima tua pro anima ejus, et populus tuus pro populo ejus.</P>
<P><a name="043">43</A>&nbsp;Reversus est igitur rex Isra&#235;l in domum suam, audire contemnens, et furibundus venit in Samariam.</P>
<P><HR>
<CENTER>
<A HREF="kg1021.htm">Next: 1 Kings Chapter 21</A></CENTER>
</BODY>
</HTML>
