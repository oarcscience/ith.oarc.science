<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Haggai: Haggai Chapter 2</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/hag002">Polyglot</A>&nbsp;
<A HREF="../kjv/hag002">KJV</A>&nbsp;
<A HREF="../sep/hag002">Sep</A>&nbsp;
<A HREF="../tan/hag002">Tan</A>&nbsp;

<BR>
<BR><A HREF="hag">Haggai Index</A><BR>
&nbsp;
<A HREF="hag001">Previous</A>&nbsp;
<A HREF="zac001">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Haggai Chapter 2</H3><P><a name="001">1</A>&nbsp;In die vigesima et quarta mensis, in sexto mense, in anno secundo Darii regis.<BR>
</P>
<P><a name="002">2</A>&nbsp;In septimo mense, vigesima et prima mensis, factum est verbum Domini in manu Agg&#230;i prophet&#230;, dicens:</P>
<P><a name="003">3</A>&nbsp;Loquere ad Zorobabel, filium Salathiel, ducem Juda, et ad Jesum, filium Josedec, sacerdotem magnum, et ad reliquos populi, dicens:</P>
<P><a name="004">4</A>&nbsp;[Quis in vobis est derelictus,<BR> qui vidit domum istam in gloria sua prima?<BR> et quid vos videtis hanc nunc?<BR> numquid non ita est, quasi non sit in oculis vestris?<BR></P>
<P><a name="005">5</A>&nbsp;Et nunc confortare, Zorobabel, dicit Dominus;<BR> et confortare, Jesu, fili Josedec, sacerdos magne;<BR> et confortare, omnis populus terr&#230;, dicit Dominus exercituum:<BR> et facite (quoniam ego vobiscum sum, dicit Dominus exercituum)<BR></P>
<P><a name="006">6</A>&nbsp;verbum quod pepigi vobiscum cum egrederemini de terra &#198;gypti:<BR> et spiritus meus erit in medio vestrum: nolite timere.<BR></P>
<P><a name="007">7</A>&nbsp;Quia h&#230;c dicit Dominus exercituum:<BR> Adhuc unum modicum est,<BR> et ego commovebo c&#230;lum, et terram, et mare, et aridam.<BR></P>
<P><a name="008">8</A>&nbsp;Et movebo omnes gentes,<BR> et veniet desideratus cunctis gentibus:<BR> et implebo domum istam gloria,<BR> dicit Dominus exercituum.<BR></P>
<P><a name="009">9</A>&nbsp;Meum est argentum, et meum est aurum,<BR> dicit Dominus exercituum.<BR></P>
<P><a name="010">10</A>&nbsp;Magna erit gloria domus istius novissim&#230; plus quam prim&#230;,<BR> dicit Dominus exercituum:<BR> et in loco isto dabo pacem,<BR> dicit Dominus exercituum.]<BR>
</P>
<P><a name="011">11</A>&nbsp;In vigesima et quarta noni mensis, in anno secundo Darii regis, factum est verbum Domini ad Agg&#230;um prophetam, dicens:</P>
<P><a name="012">12</A>&nbsp;H&#230;c dicit Dominus exercituum: Interroga sacerdotes legem, dicens:</P>
<P><a name="013">13</A>&nbsp;Si tulerit homo carnem sanctificatam in ora vestimenti sui, et tetigerit de summitate ejus panem, aut pulmentum, aut vinum, aut oleum, aut omnem cibum, numquid sanctificabitur? Respondentes autem sacerdotes, dixerunt: Non.</P>
<P><a name="014">14</A>&nbsp;Et dixit Agg&#230;us: Si tetigerit pollutus in anima ex omnibus his, numquid contaminabitur? Et responderunt sacerdotes, et dixerunt: Contaminabitur.</P>
<P><a name="015">15</A>&nbsp;Et respondit Agg&#230;us, et dixit: [Sic populus iste,<BR> et sic gens ista ante faciem meam, dicit Dominus,<BR> et sic omne opus manuum eorum:<BR> et omnia qu&#230; obtulerunt ibi, contaminata erunt.<BR></P>
<P><a name="016">16</A>&nbsp;Et nunc ponite corda vestra a die hac et supra,<BR> antequam poneretur lapis super lapidem in templo Domini.<BR></P>
<P><a name="017">17</A>&nbsp;Cum accederetis ad acervum viginti modiorum,<BR> et fierent decem;<BR> et intraretis ad torcular, ut exprimeretis quinquaginta lagenas,<BR> et fiebant viginti.<BR></P>
<P><a name="018">18</A>&nbsp;Percussi vos vento urente, et aurugine,<BR> et grandine omnia opera manuum vestrarum:<BR> et non fuit in vobis qui reverteretur ad me, dicit Dominus.<BR></P>
<P><a name="019">19</A>&nbsp;Ponite corda vestra ex die ista, et in futurum,<BR> a die vigesima et quarta noni mensis:<BR> a die qua fundamenta jacta sunt templi Domini,<BR> ponite super cor vestrum.<BR></P>
<P><a name="020">20</A>&nbsp;Numquid jam semen in germine est,<BR> et adhuc vinea, et ficus,<BR> et malogranatum, et lignum oliv&#230; non floruit? ex die ista benedicam.]<BR>
</P>
<P><a name="021">21</A>&nbsp;Et factum est verbum Domini secundo ad Agg&#230;um in vigesima et quarta mensis, dicens:</P>
<P><a name="022">22</A>&nbsp;Loquere ad Zorobabel ducem Juda, dicens: [Ego movebo c&#230;lum pariter et terram,<BR></P>
<P><a name="023">23</A>&nbsp;et subvertam solium regnorum,<BR> et conteram fortitudinem regni gentium:<BR> et subvertam quadrigam et ascensorem ejus,<BR> et descendent equi, et ascensores eorum,<BR> vir in gladio fratris sui.<BR></P>
<P><a name="024">24</A>&nbsp;In die illa, dicit Dominus exercituum, assumam te,<BR> Zorobabel, fili Salathiel, serve meus, dicit Dominus:<BR> et ponam te quasi signaculum,<BR> quia te elegi, dicit Dominus exercituum.]</P>
<P></P>
<P><HR>
<CENTER>
<A HREF="zac001">Next: Zechariah Chapter 1</A></CENTER>
</BODY>
</HTML>
