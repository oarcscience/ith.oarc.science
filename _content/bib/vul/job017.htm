<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Job: Job Chapter 17</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/job017.htm">Polyglot</A>&nbsp;
<A HREF="../kjv/job017.htm">KJV</A>&nbsp;
<A HREF="../sep/job017.htm">Sep</A>&nbsp;
<A HREF="../tan/job017.htm">Tan</A>&nbsp;

<BR>
<BR><A HREF="job.htm">Job Index</A><BR>
&nbsp;
<A HREF="job016.htm">Previous</A>&nbsp;
<A HREF="job018.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Job Chapter 17</H3><P><a name="001">1</A>&nbsp;[Spiritus meus attenuabitur;<BR> dies mei breviabuntur:<BR> et solum mihi superest sepulchrum.<BR></P>
<P><a name="002">2</A>&nbsp;Non peccavi,<BR> et in amaritudinibus moratur oculus meus.<BR></P>
<P><a name="003">3</A>&nbsp;Libera me, Domine, et pone me juxta te,<BR> et cujusvis manus pugnet contra me.<BR></P>
<P><a name="004">4</A>&nbsp;Cor eorum longe fecisti a disciplina:<BR> propterea non exaltabuntur.<BR></P>
<P><a name="005">5</A>&nbsp;Pr&#230;dam pollicetur sociis,<BR> et oculi filiorum ejus deficient.<BR></P>
<P><a name="006">6</A>&nbsp;Posuit me quasi in proverbium vulgi,<BR> et exemplum sum coram eis.<BR></P>
<P><a name="007">7</A>&nbsp;Caligavit ab indignatione oculus meus,<BR> et membra mea quasi in nihilum redacta sunt.<BR></P>
<P><a name="008">8</A>&nbsp;Stupebunt justi super hoc,<BR> et innocens contra hypocritam suscitabitur.<BR></P>
<P><a name="009">9</A>&nbsp;Et tenebit justus viam suam,<BR> et mundis manibus addet fortitudinem.<BR></P>
<P><a name="010">10</A>&nbsp;Igitur omnes vos convertimini, et venite,<BR> et non inveniam in vobis ullum sapientem.<BR></P>
<P><a name="011">11</A>&nbsp;Dies mei transierunt;<BR> cogitationes me&#230; dissipat&#230; sunt,<BR> torquentes cor meum.<BR></P>
<P><a name="012">12</A>&nbsp;Noctem verterunt in diem,<BR> et rursum post tenebras spero lucem.<BR></P>
<P><a name="013">13</A>&nbsp;Si sustinuero, infernus domus mea est,<BR> et in tenebris stravi lectulum meum.<BR></P>
<P><a name="014">14</A>&nbsp;Putredini dixi: Pater meus es;<BR> Mater mea, et soror mea, vermibus.<BR></P>
<P><a name="015">15</A>&nbsp;Ubi est ergo nunc pr&#230;stolatio mea?<BR> et patientiam meam quis considerat?<BR></P>
<P><a name="016">16</A>&nbsp;In profundissimum infernum descendent omnia mea:<BR> putasne saltem ibi erit requies mihi?]</P>
<P><HR>
<CENTER>
<A HREF="job018.htm">Next: Job Chapter 18</A></CENTER>
</BODY>
</HTML>
