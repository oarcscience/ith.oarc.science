<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Ecclesiastes: Ecclesiastes Chapter 3</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/ecc003">Polyglot</A>&nbsp;
<A HREF="../kjv/ecc003">KJV</A>&nbsp;
<A HREF="../sep/ecc003">Sep</A>&nbsp;
<A HREF="../tan/ecc003">Tan</A>&nbsp;

<BR>
<BR><A HREF="ecc">Ecclesiastes Index</A><BR>
&nbsp;
<A HREF="ecc002">Previous</A>&nbsp;
<A HREF="ecc004">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Ecclesiastes Chapter 3</H3><P><a name="001">1</A>&nbsp;[Omnia tempus habent,<BR> et suis spatiis transeunt universa sub c&#230;lo.<BR></P>
<P><a name="002">2</A>&nbsp;Tempus nascendi, et tempus moriendi;<BR> tempus plantandi, et tempus evellendi quod plantatum est.<BR></P>
<P><a name="003">3</A>&nbsp;Tempus occidendi, et tempus sanandi;<BR> tempus destruendi, et tempus &#230;dificandi.<BR></P>
<P><a name="004">4</A>&nbsp;Tempus flendi, et tempus ridendi;<BR> tempus plangendi, et tempus saltandi.<BR></P>
<P><a name="005">5</A>&nbsp;Tempus spargendi lapides, et tempus colligendi,<BR> tempus amplexandi, et tempus longe fieri ab amplexibus.<BR></P>
<P><a name="006">6</A>&nbsp;Tempus acquirendi, et tempus perdendi;<BR> tempus custodiendi, et tempus abjiciendi.<BR></P>
<P><a name="007">7</A>&nbsp;Tempus scindendi, et tempus consuendi;<BR> tempus tacendi, et tempus loquendi.<BR></P>
<P><a name="008">8</A>&nbsp;Tempus dilectionis, et tempus odii;<BR> tempus belli, et tempus pacis.]<BR>
</P>
<P><a name="009">9</A>&nbsp;[Quid habet amplius homo de labore suo?<BR></P>
<P><a name="010">10</A>&nbsp;Vidi afflictionem quam dedit Deus filiis hominum,<BR> ut distendantur in ea.<BR></P>
<P><a name="011">11</A>&nbsp;Cuncta fecit bona in tempore suo,<BR> et mundum tradidit disputationi eorum,<BR> ut non inveniat homo opus<BR> quod operatus est Deus ab initio usque ad finem.<BR></P>
<P><a name="012">12</A>&nbsp;Et cognovi quod non esset melius nisi l&#230;tari,<BR> et facere bene in vita sua;<BR></P>
<P><a name="013">13</A>&nbsp;omnis enim homo qui comedit et bibit,<BR> et videt bonum de labore suo,<BR> hoc donum Dei est.<BR></P>
<P><a name="014">14</A>&nbsp;Didici quod omnia opera qu&#230; fecit Deus perseverent in perpetuum;<BR> non possumus eis quidquam addere, nec auferre,<BR> qu&#230; fecit Deus ut timeatur.<BR></P>
<P><a name="015">15</A>&nbsp;Quod factum est, ipsum permanet;<BR> qu&#230; futura sunt jam fuerunt,<BR> et Deus instaurat quod abiit.]<BR>
</P>
<P><a name="016">16</A>&nbsp;[Vidi sub sole in loco judicii impietatem,<BR> et in loco justiti&#230; iniquitatem:<BR></P>
<P><a name="017">17</A>&nbsp;et dixi in corde meo:<BR> Justum et impium judicabit Deus,<BR> et tempus omnis rei tunc erit.<BR></P>
<P><a name="018">18</A>&nbsp;Dixi in corde meo de filiis hominum,<BR> ut probaret eos Deus,<BR> et ostenderet similes esse bestiis.<BR></P>
<P><a name="019">19</A>&nbsp;Idcirco unus interitus est hominis et jumentorum,<BR> et &#230;qua utriusque conditio.<BR> Sicut moritur homo,<BR> sic et illa moriuntur.<BR> Similiter spirant omnia,<BR> et nihil habet homo jumento amplius:<BR> cuncta subjacent vanitati,<BR></P>
<P><a name="020">20</A>&nbsp;et omnia pergunt ad unum locum.<BR> De terra facta sunt,<BR> et in terram pariter revertuntur.<BR></P>
<P><a name="021">21</A>&nbsp;Quis novit si spiritus filiorum Adam ascendat sursum,<BR> et si spiritus jumentorum descendat deorsum?<BR></P>
<P><a name="022">22</A>&nbsp;Et deprehendi nihil esse melius<BR> quam l&#230;tari hominem in opere suo,<BR> et hanc esse partem illius.<BR> Quis enim eum adducet ut post se futura cognoscat?]</P>
<P><HR>
<CENTER>
<A HREF="ecc004">Next: Ecclesiastes Chapter 4</A></CENTER>
</BODY>
</HTML>
