[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/th1004)  [GNT](../gnt/th1004) 
[KJV](../kjv/th1004)   
  
[1 Thessalonians Index](th1)  
  [Previous](th1003)  [Next](th1005) 

------------------------------------------------------------------------

### Vulgate (Latin): 1 Thessalonians Chapter 4

<span id="001">1</span> De cetero ergo, fratres, rogamus vos et
obsecramus in Domino Jesu, ut quemadmodum accepistis a nobis quomodo
oporteat vos ambulare, et placere Deo, sic et ambuletis ut abundetis
magis.

<span id="002">2</span> Scitis enim quæ præcepta dederim vobis per
Dominum Jesum.

<span id="003">3</span> Hæc est enim voluntas Dei, sanctificatio vestra:
ut abstineatis vos a fornicatione,

<span id="004">4</span> ut sciat unusquisque vestrum vas suum possidere
in sanctificatione, et honore:

<span id="005">5</span> non in passione desiderii, sicut et gentes, quæ
ignorant Deum:

<span id="006">6</span> et ne quis supergrediatur, neque circumveniat in
negotio fratrem suum: quoniam vindex est Dominus de his omnibus, sicut
prædiximus vobis, et testificati sumus.

<span id="007">7</span> Non enim vocavit nos Deus in immunditiam, sed in
sanctificationem.

<span id="008">8</span> Itaque qui hæc spernit, non hominem spernit, sed
Deum: qui etiam dedit Spiritum suum Sanctum in nobis.

<span id="009">9</span> De caritate autem fraternitatis non necesse
habemus scribere vobis: ipsi enim vos a Deo didicistis ut diligatis
invicem.

<span id="010">10</span> Etenim illud facitis in omnes fratres in
universa Macedonia. Rogamus autem vos, fratres, ut abundetis magis,

<span id="011">11</span> et opera detis ut quieti sitis, et ut vestrum
negotium agatis, et operemini manibus vestris, sicut præcepimus vobis:

<span id="012">12</span> et ut honeste ambuletis ad eos qui foris sunt:
et nullius aliquid desideretis.

<span id="013">13</span> Nolumus autem vos ignorare fratres de
dormientibus, ut non contristemini sicut et ceteri, qui spem non
habent.  

<span id="014">14</span> Si enim credimus quod Jesus mortuus est, et
resurrexit: ita et Deus eos qui dormierunt per Jesum, adducet cum eo.

<span id="015">15</span> Hoc enim vobis dicimus in verbo Domini, quia
nos, qui vivimus, qui residui sumus in adventum Domini, non præveniemus
eos qui dormierunt.

<span id="016">16</span> Quoniam ipse Dominus in jussu, et in voce
archangeli, et in tuba Dei descendet de cælo: et mortui, qui in Christo
sunt, resurgent primi.

<span id="017">17</span> Deinde nos, qui vivimus, qui relinquimur, simul
rapiemur cum illis in nubibus obviam Christo in aëra, et sic semper cum
Domino erimus.

<span id="018">18</span> Itaque consolamini invicem in verbis istis.

------------------------------------------------------------------------

[Next: 1 Thessalonians Chapter 5](th1005)
