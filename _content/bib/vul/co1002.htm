<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 1 Corinthians: 1 Corinthians Chapter 2</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/co1002">Polyglot</A>&nbsp;
<A HREF="../gnt/co1002">GNT</A>&nbsp;
<A HREF="../kjv/co1002">KJV</A>&nbsp;

<BR>
<BR><A HREF="co1">1 Corinthians Index</A><BR>
&nbsp;
<A HREF="co1001">Previous</A>&nbsp;
<A HREF="co1003">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 1 Corinthians Chapter 2</H3><P><a name="001">1</A>&nbsp;Et ego, cum venissem ad vos, fratres, veni non in sublimitate sermonis, aut sapienti&#230;, annuntians vobis testimonium Christi.</P>
<P><a name="002">2</A>&nbsp;Non enim judicavi me scire aliquid inter vos, nisi Jesum Christum, et hunc crucifixum.</P>
<P><a name="003">3</A>&nbsp;Et ego in infirmitate, et timore, et tremore multo fui apud vos:</P>
<P><a name="004">4</A>&nbsp;et sermo meus, et pr&#230;dicatio mea non in persuasibilibus human&#230; sapienti&#230; verbis, sed in ostensione spiritus et virtutis:</P>
<P><a name="005">5</A>&nbsp;ut fides vestra non sit in sapientia hominum, sed in virtute Dei.<BR>
</P>
<P><a name="006">6</A>&nbsp;Sapientiam autem loquimur inter perfectos: sapientiam vero non hujus s&#230;culi, neque principum hujus s&#230;culi, qui destruuntur:</P>
<P><a name="007">7</A>&nbsp;sed loquimur Dei sapientiam in mysterio, qu&#230; abscondita est, quam pr&#230;destinavit Deus ante s&#230;cula in gloriam nostram,</P>
<P><a name="008">8</A>&nbsp;quam nemo principum hujus s&#230;culi cognovit: si enim cognovissent, numquam Dominum glori&#230; crucifixissent.</P>
<P><a name="009">9</A>&nbsp;Sed sicut scriptum est: Quod oculus non vidit, nec auris audivit, nec in cor hominis ascendit, qu&#230; pr&#230;paravit Deus iis qui diligunt illum:</P>
<P><a name="010">10</A>&nbsp;nobis autem revelavit Deus per Spiritum suum: Spiritus enim omnia scrutatur, etiam profunda Dei.</P>
<P><a name="011">11</A>&nbsp;Quis enim hominum scit qu&#230; sunt hominis, nisi spiritus hominis, qui in ipso est? ita et qu&#230; Dei sunt, nemo cognovit, nisi Spiritus Dei.</P>
<P><a name="012">12</A>&nbsp;Nos autem non spiritum hujus mundi accepimus, sed Spiritum qui ex Deo est, ut sciamus qu&#230; a Deo donata sunt nobis:</P>
<P><a name="013">13</A>&nbsp;qu&#230; et loquimur non in doctis human&#230; sapienti&#230; verbis, sed in doctrina Spiritus, spiritualibus spiritualia comparantes.</P>
<P><a name="014">14</A>&nbsp;Animalis autem homo non percipit ea qu&#230; sunt Spiritus Dei: stultitia enim est illi, et non potest intelligere: quia spiritualiter examinatur.</P>
<P><a name="015">15</A>&nbsp;Spiritualis autem judicat omnia: et ipse a nemine judicatur.</P>
<P><a name="016">16</A>&nbsp;Quis enim cognovit sensum Domini, qui instruat eum? nos autem sensum Christi habemus.</P>
<P><HR>
<CENTER>
<A HREF="co1003">Next: 1 Corinthians Chapter 3</A></CENTER>
</BODY>
</HTML>
