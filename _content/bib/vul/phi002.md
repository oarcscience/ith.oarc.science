[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/phi002)  [GNT](../gnt/phi002) 
[KJV](../kjv/phi002)   
  
[Philippians Index](phi)  
  [Previous](phi001)  [Next](phi003) 

------------------------------------------------------------------------

### Vulgate (Latin): Philippians Chapter 2

<span id="001">1</span> Si qua ergo consolatio in Christo, si quod
solatium caritatis, si qua societas spiritus, si qua viscera
miserationis:

<span id="002">2</span> implete gaudium meum ut idem sapiatis, eamdem
caritatem habentes, unanimes, idipsum sentientes,

<span id="003">3</span> nihil per contentionem, neque per inanem
gloriam: sed in humilitate superiores sibi invicem arbitrantes,

<span id="004">4</span> non quæ sua sunt singuli considerantes, sed ea
quæ aliorum.  

<span id="005">5</span> Hoc enim sentite in vobis, quod et in Christo
Jesu:

<span id="006">6</span> qui cum in forma Dei esset, non rapinam
arbitratus est esse se æqualem Deo:

<span id="007">7</span> sed semetipsum exinanivit, formam servi
accipiens, in similitudinem hominum factus, et habitu inventus ut homo.

<span id="008">8</span> Humiliavit semetipsum factus obediens usque ad
mortem, mortem autem crucis.

<span id="009">9</span> Propter quod et Deus exaltavit illum, et donavit
illi nomen, quod est super omne nomen:

<span id="010">10</span> ut in nomine Jesu omne genu flectatur
cælestium, terrestrium et infernorum,

<span id="011">11</span> et omnis lingua confiteatur, quia Dominus Jesus
Christus in gloria est Dei Patris.  

<span id="012">12</span> Itaque carissimi mei (sicut semper obedistis),
non ut in præsentia mei tantum, sed multo magis nunc in absentia mea,
cum metu et tremore vestram salutem operamini.

<span id="013">13</span> Deus est enim, qui operatur in vobis et velle,
et perficere pro bona voluntate.

<span id="014">14</span> Omnia autem facite sine murmurationibus et
hæsitationibus:

<span id="015">15</span> ut sitis sine querela, et simplices filii Dei,
sine reprehensione in medio nationis pravæ et perversæ: inter quos
lucetis sicut luminaria in mundo,

<span id="016">16</span> verbum vitæ continentes ad gloriam meam in die
Christi, quia non in vacuum cucurri, neque in vacuum laboravi.

<span id="017">17</span> Sed et si immolor supra sacrificium, et
obsequium fidei vestræ, gaudeo, et congratulor omnibus vobis.

<span id="018">18</span> Idipsum autem et vos gaudete, et congratulamini
mihi.  

<span id="019">19</span> Spero autem in Domino Jesu, Timotheum me cito
mittere ad vos: ut et ego bono animo sim, cognitis quæ circa vos sunt.

<span id="020">20</span> Neminem enim habeo tam unanimem, qui sincera
affectione pro vobis sollicitus sit.

<span id="021">21</span> Omnes enim quæ sua sunt quærunt, non quæ sunt
Jesu Christi.

<span id="022">22</span> Experimentum autem ejus cognoscite, quia sicut
patri filius, mecum servivit in Evangelio.

<span id="023">23</span> Hunc igitur spero me mittere ad vos, mox ut
videro quæ circa me sunt.

<span id="024">24</span> Confido autem in Domino quoniam et ipse veniam
ad vos cito.

<span id="025">25</span> Necessarium autem existimavi Epaphroditum
fratrem, et cooperatorem, et commilitonem meum, vestrum autem apostolum,
et ministrum necessitatis meæ, mittere ad vos:

<span id="026">26</span> quoniam quidem omnes vos desiderabat: et mœstus
erat, propterea quod audieratis illum infirmatum.

<span id="027">27</span> Nam et infirmatus est usque ad mortem: sed Deus
misertus est ejus: non solum autem ejus, verum etiam et mei, ne
tristitiam super tristitiam haberem.

<span id="028">28</span> Festinantius ergo misi illum, ut viso eo iterum
gaudeatis, et ego sine tristitia sim.

<span id="029">29</span> Excipite itaque illum cum omni gaudio in
Domino, et ejusmodi cum honore habetote;

<span id="030">30</span> quoniam propter opus Christi usque ad mortem
accessit, tradens animam suam ut impleret id quod ex vobis deerat erga
meum obsequium.

------------------------------------------------------------------------

[Next: Philippians Chapter 3](phi003)
