<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Genesis: Genesis Chapter 13</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/gen013">Polyglot</A>&nbsp;
<A HREF="../kjv/gen013">KJV</A>&nbsp;
<A HREF="../sep/gen013">Sep</A>&nbsp;
<A HREF="../tan/gen013">Tan</A>&nbsp;

<BR>
<BR><A HREF="gen">Genesis Index</A><BR>
&nbsp;
<A HREF="gen012">Previous</A>&nbsp;
<A HREF="gen014">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Genesis Chapter 13</H3><P><a name="001">1</A>&nbsp;Ascendit ergo Abram de &#198;gypto, ipse et uxor ejus, et omnia qu&#230; habebat, et Lot cum eo, ad australem plagam.</P>
<P><a name="002">2</A>&nbsp;Erat autem dives valde in possessione auri et argenti.</P>
<P><a name="003">3</A>&nbsp;Reversusque est per iter, quo venerat, a meridie in Bethel, usque ad locum ubi prius fixerat tabernaculum inter Bethel et Hai,</P>
<P><a name="004">4</A>&nbsp;in loco altaris quod fecerat prius: et invocavit ibi nomen Domini.</P>
<P><a name="005">5</A>&nbsp;Sed et Lot qui erat cum Abram, fuerunt greges ovium, et armenta, et tabernacula.</P>
<P><a name="006">6</A>&nbsp;Nec poterat eos capere terra, ut habitarent simul: erat quippe substantia eorum multa, et nequibant habitare communiter.</P>
<P><a name="007">7</A>&nbsp;Unde et facta est rixa inter pastores gregum Abram et Lot. Eo autem tempore Chanan&#230;us et Pherez&#230;us habitabant in terra illa.</P>
<P><a name="008">8</A>&nbsp;Dixit ergo Abram ad Lot: Ne qu&#230;so sit jurgium inter me et te, et inter pastores meos et pastores tuos: fratres enim sumus.</P>
<P><a name="009">9</A>&nbsp;Ecce universa terra coram te est: recede a me, obsecro: si ad sinistram ieris, ego dexteram tenebo: si tu dexteram elegeris, ego ad sinistram pergam.</P>
<P><a name="010">10</A>&nbsp;Elevatis itaque Lot oculis, vidit omnem circa regionem Jordanis, qu&#230; universa irrigabatur antequam subverteret Dominus Sodomam et Gomorrham, sicut paradisus Domini, et sicut &#198;gyptus venientibus in Segor.</P>
<P><a name="011">11</A>&nbsp;Elegitque sibi Lot regionem circa Jordanem, et recessit ab oriente: divisique sunt alterutrum a fratre suo.</P>
<P><a name="012">12</A>&nbsp;Abram habitavit in terra Chanaan; Lot vero moratus est in oppidis, qu&#230; erant circa Jordanem, et habitavit in Sodomis.</P>
<P><a name="013">13</A>&nbsp;Homines autem Sodomit&#230; pessimi erant, et peccatores coram Domino nimis.<BR>
</P>
<P><a name="014">14</A>&nbsp;Dixitque Dominus ad Abram, postquam divisus est ab eo Lot: Leva oculos tuos et vide a loco, in quo nunc es, ad aquilonem et meridiem, ad orientem et occidentem.</P>
<P><a name="015">15</A>&nbsp;Omnem terram, quam conspicis, tibi dabo, et semini tuo usque in sempiternum.</P>
<P><a name="016">16</A>&nbsp;Faciamque semen tuum sicut pulverem terr&#230;: si quis potest hominum numerare pulverem terr&#230;, semen quoque tuum numerare poterit.</P>
<P><a name="017">17</A>&nbsp;Surge, et perambula terram in longitudine et in latitudine sua: quia tibi daturus sum eam.</P>
<P><a name="018">18</A>&nbsp;Movens igitur tabernaculum suum Abram, venit, et habitavit juxta convallem Mambre, qu&#230; est in Hebron: &#230;dificavitque ibi altare Domino.</P>
<P><HR>
<CENTER>
<A HREF="gen014">Next: Genesis Chapter 14</A></CENTER>
</BODY>
</HTML>
