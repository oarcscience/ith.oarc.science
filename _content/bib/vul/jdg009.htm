<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Judges: Judges Chapter 9</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/jdg009">Polyglot</A>&nbsp;
<A HREF="../kjv/jdg009">KJV</A>&nbsp;
<A HREF="../sep/jdb009">Sep:JdB</A>&nbsp;
<A HREF="../sep/jda009">Sep:JdA</A>&nbsp;
<A HREF="../tan/jdg009">Tan</A>&nbsp;

<BR>
<BR><A HREF="jdg">Judges Index</A><BR>
&nbsp;
<A HREF="jdg008">Previous</A>&nbsp;
<A HREF="jdg010">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Judges Chapter 9</H3><P><a name="001">1</A>&nbsp;Abiit autem Abimelech filius Jerobaal in Sichem ad fratres matris su&#230;, et locutus est ad eos, et ad omnem cognationem domus patris matris su&#230;, dicens:</P>
<P><a name="002">2</A>&nbsp;Loquimini ad omnes viros Sichem: Quid vobis est melius, ut dominentur vestri septuaginta viri omnes filii Jerobaal, an ut dominetur unus vir? simulque considerate quod os vestrum et caro vestra sum.</P>
<P><a name="003">3</A>&nbsp;Locutique sunt fratres matris ejus de eo ad omnes viros Sichem universos sermones istos, et inclinaverunt cor eorum post Abimelech, dicentes: Frater noster est.</P>
<P><a name="004">4</A>&nbsp;Dederuntque illi septuaginta pondo argenti de fano Baalberit. Qui conduxit sibi ex eo viros inopes et vagos, secutique sunt eum.</P>
<P><a name="005">5</A>&nbsp;Et venit in domum patris sui in Ephra, et occidit fratres suos filios Jerobaal, septuaginta viros super lapidem unum: remansitque Joatham filius Jerobaal minimus, et absconditus est.<BR>
</P>
<P><a name="006">6</A>&nbsp;Congregati sunt autem omnes viri Sichem, et univers&#230; famili&#230; urbis Mello: abieruntque et constituerunt regem Abimelech, juxta quercum qu&#230; stabat in Sichem.</P>
<P><a name="007">7</A>&nbsp;Quod cum nuntiatum esset Joatham, ivit, et stetit in vertice montis Garizim: elevataque voce, clamavit, et dixit: Audite me, viri Sichem; ita audiat vos Deus.</P>
<P><a name="008">8</A>&nbsp;Ierunt ligna, ut ungerent super se regem: dixeruntque oliv&#230;: Impera nobis.</P>
<P><a name="009">9</A>&nbsp;Qu&#230; respondit: Numquid possum deserere pinguedinem meam, qua et dii utuntur et homines, et venire ut inter ligna promovear?</P>
<P><a name="010">10</A>&nbsp;Dixeruntque ligna ad arborem ficum: Veni, et super nos regnum accipe.</P>
<P><a name="011">11</A>&nbsp;Qu&#230; respondit eis: Numquid possum deserere dulcedinem meam, fructusque suavissimos, et ire ut inter cetera ligna promovear?</P>
<P><a name="012">12</A>&nbsp;Locutaque sunt ligna ad vitem: Veni, et impera nobis.</P>
<P><a name="013">13</A>&nbsp;Qu&#230; respondit eis: Numquid possum deserere vinum meum, quod l&#230;tificat Deum et homines, et inter ligna cetera promoveri?</P>
<P><a name="014">14</A>&nbsp;Dixeruntque omnia ligna ad rhamnum: Veni, et impera super nos.</P>
<P><a name="015">15</A>&nbsp;Qu&#230; respondit eis: Si vere me regem vobis constituitis, venite, et sub umbra mea requiescite: si autem non vultis, egrediatur ignis de rhamno, et devoret cedros Libani.</P>
<P><a name="016">16</A>&nbsp;Nunc igitur, si recte et absque peccato constituistis super vos regem Abimelech, et bene egistis cum Jerobaal, et cum domo ejus, et reddidistis vicem beneficiis ejus, qui pugnavit pro vobis,</P>
<P><a name="017">17</A>&nbsp;et animam suam dedit periculis, ut erueret vos de manu Madian,</P>
<P><a name="018">18</A>&nbsp;qui nunc surrexistis contra domum patris mei, et interfecistis filios ejus septuaginta viros super unum lapidem, et constituistis regem Abimelech filium ancill&#230; ejus super habitatores Sichem, eo quod frater vester sit:</P>
<P><a name="019">19</A>&nbsp;si ergo recte et absque vitio egistis cum Jerobaal et domo ejus, hodie l&#230;tamini in Abimelech, et ille l&#230;tetur in vobis.</P>
<P><a name="020">20</A>&nbsp;Sin autem perverse: egrediatur ignis ex eo, et consumat habitatores Sichem, et oppidum Mello: egrediaturque ignis de viris Sichem, et de oppido Mello, et devoret Abimelech.</P>
<P><a name="021">21</A>&nbsp;Qu&#230; cum dixisset, fugit, et abiit in Bera: habitavitque ibi ob metum Abimelech fratris sui.<BR>
</P>
<P><a name="022">22</A>&nbsp;Regnavit itaque Abimelech super Isra&#235;l tribus annis.</P>
<P><a name="023">23</A>&nbsp;Misitque Dominus spiritum pessimum inter Abimelech et habitatores Sichem: qui c&#156;perunt eum detestari,</P>
<P><a name="024">24</A>&nbsp;et scelus interfectionis septuaginta filiorum Jerobaal, et effusionem sanguinis eorum conferre in Abimelech fratrem suum, et in ceteros Sichimorum principes, qui eum adjuverant.</P>
<P><a name="025">25</A>&nbsp;Posueruntque insidias adversus eum in summitate montium: et dum illius pr&#230;stolabantur adventum, exercebant latrocinia, agentes pr&#230;das de pr&#230;tereuntibus: nuntiatumque est Abimelech.</P>
<P><a name="026">26</A>&nbsp;Venit autem Gaal filius Obed cum fratribus suis, et transivit in Sichimam. Ad cujus adventum erecti habitatores Sichem,</P>
<P><a name="027">27</A>&nbsp;egressi sunt in agros, vastantes vineas, uvasque calcantes: et factis cantantium choris, ingressi sunt fanum dei sui, et inter epulas et pocula maledicebant Abimelech,</P>
<P><a name="028">28</A>&nbsp;clamante Gaal filio Obed: Quis est Abimelech, et qu&#230; est Sichem, ut serviamus ei? numquid non est filius Jerobaal, et constituit principem Zebul servum suum super viros Emor patris Sichem? cur ergo serviemus ei?</P>
<P><a name="029">29</A>&nbsp;utinam daret aliquis populum istum sub manu mea, ut auferrem de medio Abimelech. Dictumque est Abimelech: Congrega exercitus multitudinem, et veni.</P>
<P><a name="030">30</A>&nbsp;Zebul enim princeps civitatis, auditis sermonibus Gaal filii Obed, iratus est valde,</P>
<P><a name="031">31</A>&nbsp;et misit clam ad Abimelech nuntios, dicens: Ecce Gaal filius Obed venit in Sichimam cum fratribus suis, et oppugnat adversum te civitatem.</P>
<P><a name="032">32</A>&nbsp;Surge itaque nocte cum populo qui tecum est, et latita in agro:</P>
<P><a name="033">33</A>&nbsp;et primo mane, oriente sole, irrue super civitatem. Illo autem egrediente adversum te cum populo suo, fac ei quod potueris.<BR>
</P>
<P><a name="034">34</A>&nbsp;Surrexit itaque Abimelech cum omni exercitu suo nocte, et tetendit insidias juxta Sichimam in quatuor locis.</P>
<P><a name="035">35</A>&nbsp;Egressusque est Gaal filius Obed, et stetit in introitu port&#230; civitatis. Surrexit autem Abimelech, et omnis exercitus cum eo, de insidiarum loco.</P>
<P><a name="036">36</A>&nbsp;Cumque vidisset populum Gaal, dixit ad Zebul: Ecce de montibus multitudo descendit. Cui ille respondit: Umbras montium vides quasi capita hominum, et hoc errore deciperis.</P>
<P><a name="037">37</A>&nbsp;Rursumque Gaal ait: Ecce populus de umbilico terr&#230; descendit, et unus cuneus venit per viam qu&#230; respicit quercum.</P>
<P><a name="038">38</A>&nbsp;Cui dixit Zebul: Ubi est nunc os tuum, quo loquebaris: Quis est Abimelech ut serviamus ei? nonne hic populus est, quem despiciebas? egredere, et pugna contra eum.</P>
<P><a name="039">39</A>&nbsp;Abiit ergo Gaal, spectante Sichimorum populo, et pugnavit contra Abimelech,</P>
<P><a name="040">40</A>&nbsp;qui persecutus est eum fugientem, et in urbem compulit: cecideruntque ex parte ejus plurimi, usque ad portam civitatis.</P>
<P><a name="041">41</A>&nbsp;Et Abimelech sedit in Ruma: Zebul autem Gaal et socios ejus expulit de urbe, nec in ea passus est commorari.</P>
<P><a name="042">42</A>&nbsp;Sequenti ergo die, egressus est populus in campum. Quod cum nuntiatum esset Abimelech,</P>
<P><a name="043">43</A>&nbsp;tulit exercitum suum, et divisit in tres turmas, tendens insidias in agris. Vidensque quod egrederetur populus de civitate, surrexit, et irruit in eos</P>
<P><a name="044">44</A>&nbsp;cum cuneo suo, oppugnans et obsidens civitatem: du&#230; autem turm&#230; palantes per campum adversarios persequebantur.</P>
<P><a name="045">45</A>&nbsp;Porro Abimelech omni die illo oppugnabat urbem: quam cepit, interfectis habitatoribus ejus, ipsaque destructa, ita ut sal in ea dispergeret.<BR>
</P>
<P><a name="046">46</A>&nbsp;Quod cum audissent qui habitabant in turre Sichimorum, ingressi sunt fanum dei sui Berith, ubi f&#156;dus cum eo pepigerant, et ex eo locus nomen acceperat: qui erat munitus valde.</P>
<P><a name="047">47</A>&nbsp;Abimelech quoque audiens viros turris Sichimorum pariter conglobatos,</P>
<P><a name="048">48</A>&nbsp;ascendit in montem Selmon cum omni populo suo: et arrepta securi, pr&#230;cidit arboris ramum, impositumque ferens humero, dixit ad socios: Quod me videtis facere, cito facite.</P>
<P><a name="049">49</A>&nbsp;Igitur certatim ramos de arboribus pr&#230;cidentes, sequebantur ducem. Qui circumdantes pr&#230;sidium, succenderunt: atque ita factum est, ut fumo et igne mille homines necarentur, viri pariter et mulieres, habitatorum turris Sichem.<BR>
</P>
<P><a name="050">50</A>&nbsp;Abimelech autem inde proficiscens venit ad oppidum Thebes, quod circumdans obsidebat exercitu.</P>
<P><a name="051">51</A>&nbsp;Erat autem turris excelsa in media civitate, ad quam confugerant simul viri ac mulieres, et omnes principes civitatis, clausa firmissime janua, et super turris tectum stantes per propugnacula.</P>
<P><a name="052">52</A>&nbsp;Accedensque Abimelech juxta turrim, pugnabat fortiter: et appropinquans ostio, ignem supponere nitebatur:</P>
<P><a name="053">53</A>&nbsp;et ecce una mulier fragmen mol&#230; desuper jaciens, illisit capiti Abimelech, et confregit cerebrum ejus.</P>
<P><a name="054">54</A>&nbsp;Qui vocavit cito armigerum suum, et ait ad eum: Evagina gladium tuum, et percute me, ne forte dicatur quod a femina interfectus sim. Qui jussa perficiens, interfecit eum.</P>
<P><a name="055">55</A>&nbsp;Illoque mortuo, omnes qui cum eo erant de Isra&#235;l, reversi sunt in sedes suas:</P>
<P><a name="056">56</A>&nbsp;et reddidit Deus malum quod fecerat Abimelech contra patrem suum, interfectis septuaginta fratribus suis.</P>
<P><a name="057">57</A>&nbsp;Sichimitis quoque quod operati erant, retributum est, et venit super eos maledictio Joatham filii Jerobaal.</P>
<P><HR>
<CENTER>
<A HREF="jdg010">Next: Judges Chapter 10</A></CENTER>
</BODY>
</HTML>
