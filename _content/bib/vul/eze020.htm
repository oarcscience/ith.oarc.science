<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Ezekiel: Ezekiel Chapter 20</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/eze020">Polyglot</A>&nbsp;
<A HREF="../kjv/eze020">KJV</A>&nbsp;
<A HREF="../sep/eze020">Sep</A>&nbsp;
<A HREF="../tan/eze020">Tan</A>&nbsp;

<BR>
<BR><A HREF="eze">Ezekiel Index</A><BR>
&nbsp;
<A HREF="eze019">Previous</A>&nbsp;
<A HREF="eze021">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Ezekiel Chapter 20</H3><P><a name="001">1</A>&nbsp;Et factum est in anno septimo, in quinto, in decima mensis, venerunt viri de senioribus Isra&#235;l ut interrogarent Dominum, et sederunt coram me.</P>
<P><a name="002">2</A>&nbsp;Et factus est sermo Domini ad me, dicens:</P>
<P><a name="003">3</A>&nbsp;Fili hominis, loquere senioribus Isra&#235;l, et dices ad eos: H&#230;c dicit Dominus Deus: Numquid ad interrogandum me vos venistis? vivo ego quia non respondebo vobis, ait Dominus Deus.</P>
<P><a name="004">4</A>&nbsp;Si judicas eos, si judicas, fili hominis, abominationes patrum eorum ostende eis.</P>
<P><a name="005">5</A>&nbsp;Et dices ad eos: H&#230;c dicit Dominus Deus: In die qua elegi Isra&#235;l, et levavi manum meam pro stirpe domus Jacob, et apparui eis in terra &#198;gypti, et levavi manum meam pro eis, dicens: Ego Dominus Deus vester:</P>
<P><a name="006">6</A>&nbsp;in die illa levavi manum meam pro eis ut educerem eos de terra &#198;gypti, in terram quam provideram eis, fluentem lacte et melle, qu&#230; est egregia inter omnes terras.</P>
<P><a name="007">7</A>&nbsp;Et dixi ad eos: Unusquisque offensiones oculorum suorum abjiciat, et in idolis &#198;gypti nolite pollui: ego Dominus Deus vester.</P>
<P><a name="008">8</A>&nbsp;Et irritaverunt me, nolueruntque me audire: unusquisque abominationes oculorum suorum non projecit, nec idola &#198;gypti reliquerunt. Et dixi ut effunderem indignationem meam super eos, et implerem iram meam in eis, in medio terr&#230; &#198;gypti.</P>
<P><a name="009">9</A>&nbsp;Et feci propter nomen meum, ut non violaretur coram gentibus in quarum medio erant, et inter quas apparui eis ut educerem eos de terra &#198;gypti.</P>
<P><a name="010">10</A>&nbsp;Ejeci ergo eos de terra &#198;gypti, et eduxi eos in desertum.</P>
<P><a name="011">11</A>&nbsp;Et dedi eis pr&#230;cepta mea, et judicia mea ostendi eis, qu&#230; faciens homo vivet in eis.</P>
<P><a name="012">12</A>&nbsp;Insuper et sabbata mea dedi eis, ut essent signum inter me et eos, et scirent quia ego Dominus sanctificans eos.</P>
<P><a name="013">13</A>&nbsp;Et irritaverunt me domus Isra&#235;l in deserto: in pr&#230;ceptis meis non ambulaverunt, et judicia mea projecerunt, qu&#230; faciens homo vivet in eis, et sabbata mea violaverunt vehementer. Dixi ergo ut effunderem furorem meum super eos in deserto, et consumerem eos:</P>
<P><a name="014">14</A>&nbsp;et feci propter nomen meum, ne violaretur coram gentibus de quibus ejeci eos in conspectu earum.</P>
<P><a name="015">15</A>&nbsp;Ego igitur levavi manum meam super eos in deserto, ne inducerem eos in terram quam dedi eis, fluentem lacte et melle, pr&#230;cipuam terrarum omnium:</P>
<P><a name="016">16</A>&nbsp;quia judicia mea projecerunt, et in pr&#230;ceptis meis non ambulaverunt, et sabbata mea violaverunt: post idola enim cor eorum gradiebatur.</P>
<P><a name="017">17</A>&nbsp;Et pepercit oculus meus super eos, ut non interficerem eos: nec consumpsi eos in deserto.</P>
<P><a name="018">18</A>&nbsp;Dixi autem ad filios eorum in solitudine: In pr&#230;ceptis patrum vestrorum nolite incedere, nec judicia eorum custodiatis, nec in idolis eorum polluamini.</P>
<P><a name="019">19</A>&nbsp;Ego Dominus Deus vester: in pr&#230;ceptis meis ambulate: judicia mea custodite, et facite ea,</P>
<P><a name="020">20</A>&nbsp;et sabbata mea sanctificate, ut sint signum inter me et vos, et sciatis quia ego sum Dominus Deus vester.</P>
<P><a name="021">21</A>&nbsp;Et exacerbaverunt me filii: in pr&#230;ceptis meis non ambulaverunt, et judicia mea non custodierunt ut facerent ea, qu&#230; cum fecerit homo, vivet in eis, et sabbata mea violaverunt. Et comminatus sum ut effunderem furorem meum super eos, et implerem iram meam in eis in deserto.</P>
<P><a name="022">22</A>&nbsp;Averti autem manum meam, et feci propter nomen meum, ut non violaretur coram gentibus de quibus ejeci eos in oculis earum.</P>
<P><a name="023">23</A>&nbsp;Iterum levavi manum meam in eos in solitudine, ut dispergerem illos in nationes, et ventilarem in terras,</P>
<P><a name="024">24</A>&nbsp;eo quod judicia mea non fecissent, et pr&#230;cepta mea reprobassent, et sabbata mea violassent, et post idola patrum suorum fuissent oculi eorum.</P>
<P><a name="025">25</A>&nbsp;Ergo et ego dedi eis pr&#230;cepta non bona, et judicia in quibus non vivent.</P>
<P><a name="026">26</A>&nbsp;Et pollui eos in muneribus suis, cum offerrent omne quod aperit vulvam, propter delicta sua: et scient quia ego Dominus.</P>
<P><a name="027">27</A>&nbsp;Quam ob rem loquere ad domum Isra&#235;l, fili hominis, et dices ad eos: H&#230;c dicit Dominus Deus: Adhuc et in hoc blasphemaverunt me patres vestri, cum sprevissent me contemnentes,</P>
<P><a name="028">28</A>&nbsp;et induxissem eos in terram super quam levavi manum meam ut darem eis: viderunt omnem collem excelsum, et omne lignum nemorosum, et immolaverunt ibi victimas suas, et dederunt ibi irritationem oblationis su&#230;, et posuerunt ibi odorem suavitatis su&#230;, et libaverunt libationes suas.</P>
<P><a name="029">29</A>&nbsp;Et dixi ad eos: Quid est excelsum, ad quod vos ingredimini? et vocatum est nomen ejus Excelsum usque ad hanc diem.</P>
<P><a name="030">30</A>&nbsp;Propterea dic ad domum Isra&#235;l: H&#230;c dicit Dominus Deus: Certe in via patrum vestrorum vos polluimini, et post offendicula eorum vos fornicamini:</P>
<P><a name="031">31</A>&nbsp;et in oblatione donorum vestrorum, cum traducitis filios vestros per ignem, vos polluimini in omnibus idolis vestris usque hodie: et ego respondebo vobis, domus Isra&#235;l? Vivo ego, dicit Dominus Deus, quia non respondebo vobis.</P>
<P><a name="032">32</A>&nbsp;Neque cogitatio mentis vestr&#230; fiet, dicentium: Erimus sicut gentes et sicut cognationes terr&#230;, ut colamus ligna et lapides.<BR>
</P>
<P><a name="033">33</A>&nbsp;Vivo ego, dicit Dominus Deus, quoniam in manu forti, et in brachio extento, et in furore effuso, regnabo super vos.</P>
<P><a name="034">34</A>&nbsp;Et educam vos de populis, et congregabo vos de terris in quibus dispersi estis: in manu valida, et in brachio extento, et in furore effuso, regnabo super vos.</P>
<P><a name="035">35</A>&nbsp;Et adducam vos in desertum populorum, et judicabor vobiscum ibi facie ad faciem.</P>
<P><a name="036">36</A>&nbsp;Sicut judicio contendi adversum patres vestros in deserto terr&#230; &#198;gypti, sic judicabo vos, dicit Dominus Deus.</P>
<P><a name="037">37</A>&nbsp;Et subjiciam vos sceptro meo, et inducam vos in vinculis f&#156;deris.</P>
<P><a name="038">38</A>&nbsp;Et eligam de vobis transgressores et impios, et de terra incolatus eorum educam eos, et in terram Isra&#235;l non ingredientur: et scietis quia ego Dominus.</P>
<P><a name="039">39</A>&nbsp;Et vos, domus Isra&#235;l, h&#230;c dicit Dominus Deus: Singuli post idola vestra ambulate, et servite eis. Quod si et in hoc non audieritis me, et nomen meum sanctum pollueritis ultra in muneribus vestris et in idolis vestris:</P>
<P><a name="040">40</A>&nbsp;in monte sancto meo, in monte excelso Isra&#235;l, ait Dominus Deus, ibi serviet mihi omnis domus Isra&#235;l: omnes, inquam, in terra in qua placebunt mihi: et ibi qu&#230;ram primitias vestras, et initium decimarum vestrarum, in omnibus sanctificationibus vestris.</P>
<P><a name="041">41</A>&nbsp;In odorem suavitatis suscipiam vos, cum eduxero vos de populis, et congregavero vos de terris in quas dispersi estis: et sanctificabor in vobis in oculis nationum.</P>
<P><a name="042">42</A>&nbsp;Et scietis quia ego Dominus, cum induxero vos ad terram Isra&#235;l, in terram pro qua levavi manum meam ut darem eam patribus vestris.</P>
<P><a name="043">43</A>&nbsp;Et recordabimini ibi viarum vestrarum, et omnium scelerum vestrorum, quibus polluti estis in eis: et displicebitis vobis in conspectu vestro, in omnibus malitiis vestris quas fecistis.</P>
<P><a name="044">44</A>&nbsp;Et scietis quia ego Dominus, cum benefecero vobis propter nomen meum, et non secundum vias vestras malas, neque secundum scelera vestra pessima, domus Isra&#235;l, ait Dominus Deus.<BR>
</P>
<P><a name="045">45</A>&nbsp;Et factus est sermo Domini ad me, dicens:</P>
<P><a name="046">46</A>&nbsp;[Fili hominis, pone faciem tuam contra viam austri,<BR> et stilla ad africum,<BR> et propheta ad saltum agri meridiani.<BR></P>
<P><a name="047">47</A>&nbsp;Et dices saltui meridiano:<BR> Audi verbum Domini:<BR> H&#230;c dicit Dominus Deus:<BR> Ecce ego succendam in te ignem,<BR> et comburam in te omne lignum viride,<BR> et omne lignum aridum:<BR> non extinguetur flamma succensionis:<BR> et comburetur in ea omnis facies<BR> ab austro usque ad aquilonem,<BR></P>
<P><a name="048">48</A>&nbsp;et videbit universa caro quia ego Dominus succendi eam,<BR> nec extinguetur.]</P>
<P><a name="049">49</A>&nbsp;Et dixi: A, a, a, Domine Deus: ipsi dicunt de me: Numquid non per parabolas loquitur iste?</P>
<P><HR>
<CENTER>
<A HREF="eze021">Next: Ezekiel Chapter 21</A></CENTER>
</BODY>
</HTML>
