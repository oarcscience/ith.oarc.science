[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ecc002)  [KJV](../kjv/ecc002)  [Sep](../sep/ecc002) 
[Tan](../tan/ecc002)   
  
[Ecclesiastes Index](ecc)  
  [Previous](ecc001)  [Next](ecc003) 

------------------------------------------------------------------------

### Vulgate (Latin): Ecclesiastes Chapter 2

<span id="001">1</span> \[Dixi ego in corde meo: Vadam,  
et affluam deliciis, et fruar bonis;  
et vidi quod hoc quoque esset vanitas.  

<span id="002">2</span> Risum reputavi errorem,  
et gaudio dixi: Quid frustra deciperis?  

<span id="003">3</span> Cogitavi in corde meo abstrahere a vino carnem
meam,  
ut animam meam transferrem ad sapientiam,  
devitaremque stultitiam,  
donec viderem quid esset utile filiis hominum,  
quo facto opus est sub sole numero dierum vitæ suæ.  

<span id="004">4</span> Magnificavi opera mea,  
ædificavi mihi domos,  
et plantavi vineas;  

<span id="005">5</span> feci hortos et pomaria,  
et consevi ea cuncti generis arboribus;  

<span id="006">6</span> et exstruxi mihi piscinas aquarum,  
ut irrigarem silvam lignorum germinantium.  

<span id="007">7</span> Possedi servos et ancillas,  
multamque familiam habui:  
armenta quoque, et magnos ovium greges,  
ultra omnes qui fuerunt ante me in Jerusalem;  

<span id="008">8</span> coacervavi mihi argentum et aurum,  
et substantias regum ac provinciarum;  
feci mihi cantores et cantatrices,  
et delicias filiorum hominum,  
scyphos, et urceos in ministerio ad vina fundenda;  

<span id="009">9</span> et supergressus sum opibus  
omnes qui ante me fuerunt in Jerusalem:  
sapientia quoque perseveravit mecum.  

<span id="010">10</span> Et omnia quæ desideraverunt oculi mei  
non negavi eis,  
nec prohibui cor meum quin omni voluptate frueretur,  
et oblectaret se in his quæ præparaveram;  
et hanc ratus sum partem meam si uterer labore meo.  

<span id="011">11</span> Cumque me convertissem ad universa opera quæ
fecerant manus meæ,  
et ad labores in quibus frustra sudaveram,  
vidi in omnibus vanitatem et afflictionem animi,  
et nihil permanere sub sole.\]  

<span id="012">12</span> \[Transivi ad contemplandam sapientiam,  
erroresque, et stultitiam.  
(Quid est, inquam, homo,  
ut sequi possit regem, factorem suum?)  

<span id="013">13</span> Et vidi quod tantum præcederet sapientia
stultitiam,  
quantum differt lux a tenebris.  

<span id="014">14</span> Sapientis oculi in capite ejus;  
stultus in tenebris ambulat:  
et didici quod unus utriusque esset interitus.  

<span id="015">15</span> Et dixi in corde meo:  
Si unus et stulti et meus occasus erit,  
quid mihi prodest quod majorem sapientiæ dedi operam?  
Locutusque cum mente mea,  
animadverti quod hoc quoque esset vanitas.  

<span id="016">16</span> Non enim erit memoria sapientis similiter ut
stulti in perpetuum,  
et futura tempora oblivione cuncta pariter operient:  
moritur doctus similiter ut indoctus.  

<span id="017">17</span> Et idcirco tæduit me vitæ meæ,  
videntem mala universa esse sub sole,  
et cuncta vanitatem et afflictionem spiritus.\]  

<span id="018">18</span> \[Rursus detestatus sum omnem industriam
meam,  
qua sub sole studiosissime laboravi,  
habiturus hæredem post me,  

<span id="019">19</span> quem ignoro utrum sapiens an stultus futurus
sit,  
et dominabitur in laboribus meis,  
quibus desudavi et sollicitus fui:  
et est quidquam tam vanum?  

<span id="020">20</span> Unde cessavi,  
renuntiavitque cor meum ultra laborare sub sole.  

<span id="021">21</span> Nam cum alius laboret in sapientia,  
et doctrina, et sollicitudine,  
homini otioso quæsita dimittit;  
et hoc ergo vanitas et magnum malum.  

<span id="022">22</span> Quid enim proderit homini de universo labore
suo,  
et afflictione spiritus,  
qua sub sole cruciatus est?  

<span id="023">23</span> Cuncti dies ejus doloribus et ærumnis pleni
sunt,  
nec per noctem mente requiescit.  
Et hoc nonne vanitas est?  

<span id="024">24</span> Nonne melius est comedere et bibere,  
et ostendere animæ suæ bona de laboribus suis?  
et hoc de manu Dei est.  

<span id="025">25</span> Quis ita devorabit et deliciis affluet ut
ego?  

<span id="026">26</span> Homini bono in conspectu suo  
dedit Deus sapientiam, et scientiam, et lætitiam;  
peccatori autem dedit afflictionem et curam superfluam,  
ut addat, et congreget,  
et tradat ei qui placuit Deo;  
sed et hoc vanitas est, et cassa sollicitudo mentis.\]

------------------------------------------------------------------------

[Next: Ecclesiastes Chapter 3](ecc003)
