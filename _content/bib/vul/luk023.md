[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/luk023)  [GNT](../gnt/luk023) 
[KJV](../kjv/luk023)   
  
[Luke Index](luk)  
  [Previous](luk022)  [Next](luk024) 

------------------------------------------------------------------------

### Vulgate (Latin): Luke Chapter 23

<span id="001">1</span> Et surgens omnis multitudo eorum, duxerunt illum
ad Pilatum.

<span id="002">2</span> Cœperunt autem illum accusare, dicentes: Hunc
invenimus subvertentem gentem nostram, et prohibentem tributa dare
Cæsari, et dicentem se Christum regem esse.

<span id="003">3</span> Pilatus autem interrogavit eum, dicens: Tu es
rex Judæorum? At ille respondens ait: Tu dicis.

<span id="004">4</span> Ait autem Pilatus ad principes sacerdotum et
turbas: Nihil invenio causæ in hoc homine.

<span id="005">5</span> At illi invalescebant, dicentes: Commovet
populum docens per universam Judæam, incipiens a Galilæa usque huc.

<span id="006">6</span> Pilatus autem audiens Galilæam, interrogavit si
homo Galilæus esset.

<span id="007">7</span> Et ut cognovit quod de Herodis potestate esset,
remisit eum ad Herodem, qui et ipse Jerosolymis erat illis diebus.  

<span id="008">8</span> Herodes autem viso Jesu, gavisus est valde. Erat
enim cupiens ex multo tempore videre eum, eo quod audierat multa de eo,
et sperabat signum aliquod videre ab eo fieri.

<span id="009">9</span> Interrogabat autem eum multis sermonibus. At
ipse nihil illi respondebat.

<span id="010">10</span> Stabant autem principes sacerdotum et scribæ
constanter accusantes eum.

<span id="011">11</span> Sprevit autem illum Herodes cum exercitu suo:
et illusit indutum veste alba, et remisit ad Pilatum.

<span id="012">12</span> Et facti sunt amici Herodes et Pilatus in ipsa
die: nam antea inimici erant ad invicem.  

<span id="013">13</span> Pilatus autem, convocatis principibus
sacerdotum, et magistratibus, et plebe,

<span id="014">14</span> dixit ad illos: Obtulistis mihi hunc hominem,
quasi avertentem populum, et ecce ego coram vobis interrogans, nullam
causam inveni in homine isto ex his in quibus eum accusatis.

<span id="015">15</span> Sed neque Herodes: nam remisi vos ad illum, et
ecce nihil dignum morte actum est ei.

<span id="016">16</span> Emendatum ergo illum dimittam.

<span id="017">17</span> Necesse autem habebat dimittere eis per diem
festum unum.

<span id="018">18</span> Exclamavit autem simul universa turba, dicens:
Tolle hunc, et dimitte nobis Barabbam:

<span id="019">19</span> qui erat propter seditionem quamdam factam in
civitate et homicidium missus in carcerem.

<span id="020">20</span> Iterum autem Pilatus locutus est ad eos, volens
dimittere Jesum.

<span id="021">21</span> At illi succlamabant, dicentes: Crucifige,
crucifige eum.

<span id="022">22</span> Ille autem tertio dixit ad illos: Quid enim
mali fecit iste? nullam causam mortis invenio in eo: corripiam ergo
illum et dimittam.

<span id="023">23</span> At illi instabant vocibus magnis postulantes ut
crucifigeretur: et invalescebant voces eorum.  

<span id="024">24</span> Et Pilatus adjudicavit fieri petitionem eorum.

<span id="025">25</span> Dimisit autem illis eum qui propter homicidium
et seditionem missus fuerat in carcerem, quem petebant: Jesum vero
tradidit voluntati eorum.

<span id="026">26</span> Et cum ducerent eum, apprehenderunt Simonem
quemdam Cyrenensem venientem de villa: et imposuerunt illi crucem
portare post Jesum.

<span id="027">27</span> Sequebatur autem illum multa turba populi et
mulierum, quæ plangebant et lamentabantur eum.

<span id="028">28</span> Conversus autem ad illas Jesus, dixit: Filiæ
Jerusalem, nolite flere super me, sed super vos ipsas flete et super
filios vestros.

<span id="029">29</span> Quoniam ecce venient dies in quibus dicent:
Beatæ steriles, et ventres qui non genuerunt, et ubera quæ non
lactaverunt.

<span id="030">30</span> Tunc incipient dicere montibus: Cadite super
nos; et collibus: Operite nos.

<span id="031">31</span> Quia si in viridi ligno hæc faciunt, in arido
quid fiet?

<span id="032">32</span> Ducebantur autem et alii duo nequam cum eo, ut
interficerentur.  

<span id="033">33</span> Et postquam venerunt in locum qui vocatur
Calvariæ, ibi crucifixerunt eum: et latrones, unum a dextris, et alterum
a sinistris.

<span id="034">34</span> Jesus autem dicebat: Pater, dimitte illis: non
enim sciunt quid faciunt. Dividentes vero vestimenta ejus, miserunt
sortes.

<span id="035">35</span> Et stabat populus spectans, et deridebant eum
principes cum eis, dicentes: Alios salvos fecit, se salvum faciat, si
hic est Christus Dei electus.

<span id="036">36</span> Illudebant autem ei et milites accedentes, et
acetum offerentes ei,

<span id="037">37</span> et dicentes: Si tu es rex Judæorum, salvum te
fac.

<span id="038">38</span> Erat autem et superscriptio scripta super eum
litteris græcis, et latinis, et hebraicis: Hic est rex Judæorum.

<span id="039">39</span> Unus autem de his, qui pendebant, latronibus,
blasphemabat eum, dicens: Si tu es Christus, salvum fac temetipsum et
nos.

<span id="040">40</span> Respondens autem alter increpabat eum, dicens:
Neque tu times Deum, quod in eadem damnatione es.

<span id="041">41</span> Et nos quidem juste, nam digna factis
recipimus: hic vero nihil mali gessit.

<span id="042">42</span> Et dicebat ad Jesum: Domine, memento mei cum
veneris in regnum tuum.

<span id="043">43</span> Et dixit illi Jesus: Amen dico tibi: hodie
mecum eris in paradiso.  

<span id="044">44</span> Erat autem fere hora sexta, et tenebræ factæ
sunt in universam terram usque ad horam nonam.

<span id="045">45</span> Et obscuratus est sol, et velum templi scissum
est medium.

<span id="046">46</span> Et clamans voce magna Jesus ait: Pater, in
manus tuas commendo spiritum meum. Et hæc dicens, expiravit.

<span id="047">47</span> Videns autem centurio quod factum fuerat,
glorificavit Deum, dicens: Vere hic homo justus erat.

<span id="048">48</span> Et omnis turba eorum, qui simul aderant ad
spectaculum istud, et videbant quæ fiebant, percutientes pectora sua
revertebantur.

<span id="049">49</span> Stabant autem omnes noti ejus a longe, et
mulieres, quæ secutæ eum erant a Galilæa, hæc videntes.  

<span id="050">50</span> Et ecce vir nomine Joseph, qui erat decurio,
vir bonus et justus:

<span id="051">51</span> hic non consenserat consilio, et actibus eorum:
ab Arimathæa civitate Judææ, qui exspectabat et ipse regnum Dei:

<span id="052">52</span> hic accessit ad Pilatum et petiit corpus Jesu:

<span id="053">53</span> et depositum involvit sindone, et posuit eum in
monumento exciso, in quo nondum quisquam positus fuerat.

<span id="054">54</span> Et dies erat parasceves, et sabbatum
illucescebat.

<span id="055">55</span> Subsecutæ autem mulieres, quæ cum eo venerant
de Galilæa, viderunt monumentum, et quemadmodum positum erat corpus
ejus.

<span id="056">56</span> Et revertentes paraverunt aromata, et unguenta:
et sabbato quidem siluerunt secundum mandatum.

------------------------------------------------------------------------

[Next: Luke Chapter 24](luk024)
