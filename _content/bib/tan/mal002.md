[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mal002)  [KJV](../kjv/mal002)  [Sep](../sep/mal002) 
[Vul](../vul/mal002)   
  
[Malachi (Malakhi) Index](mal)  
  [Previous](mal001)  [Next](mal003) 

------------------------------------------------------------------------

### Tanach (Hebrew): Malachi (Malakhi) Chapter 2

‎<span id="001">1</span> ‏וְעַתָּ֗ה אֲלֵיכֶ֛ם הַמִּצְוָ֥ה הַזֹּ֖את
הַכֹּהֲנִֽים׃

‎<span id="002">2</span> ‏אִם־לֹ֣א תִשְׁמְע֡וּ וְאִם־לֹא֩ תָשִׂ֨ימוּ
עַל־לֵ֜ב לָתֵ֧ת כָּב֣וֹד לִשְׁמִ֗י אָמַר֙ יְהוָ֣ה צְבָא֔וֹת
וְשִׁלַּחְתִּ֤י בָכֶם֙ אֶת־הַמְּאֵרָ֔ה וְאָרוֹתִ֖י אֶת־בִּרְכֽוֹתֵיכֶ֑ם
וְגַם֙ אָרוֹתִ֔יהָ כִּ֥י אֵינְכֶ֖ם שָׂמִ֥ים עַל־לֵֽב׃

‎<span id="003">3</span> ‏הִנְנִ֨י גֹעֵ֤ר לָכֶם֙ אֶת־הַזֶּ֔רַע
וְזֵרִ֤יתִי פֶ֙רֶשׁ֙ עַל־פְּנֵיכֶ֔ם פֶּ֖רֶשׁ חַגֵּיכֶ֑ם וְנָשָׂ֥א
אֶתְכֶ֖ם אֵלָֽיו׃

‎<span id="004">4</span> ‏וִֽידַעְתֶּ֕ם כִּ֚י שִׁלַּ֣חְתִּי אֲלֵיכֶ֔ם
אֵ֖ת הַמִּצְוָ֣ה הַזֹּ֑את לִֽהְי֤וֹת בְּרִיתִי֙ אֶת־לֵוִ֔י אָמַ֖ר
יְהוָ֥ה צְבָאֽוֹת׃

‎<span id="005">5</span> ‏בְּרִיתִ֣י׀ הָיְתָ֣ה אִתּ֗וֹ הַֽחַיִּים֙
וְהַ֨שָּׁל֔וֹם וָאֶתְּנֵֽם־ל֥וֹ מוֹרָ֖א וַיִּֽירָאֵ֑נִי וּמִפְּנֵ֥י
שְׁמִ֖י נִחַ֥ת הֽוּא׃

‎<span id="006">6</span> ‏תּוֹרַ֤ת אֱמֶת֙ הָיְתָ֣ה בְּפִ֔יהוּ וְעַוְלָ֖ה
לֹא־נִמְצָ֣א בִשְׂפָתָ֑יו בְּשָׁל֤וֹם וּבְמִישׁוֹר֙ הָלַ֣ךְ אִתִּ֔י
וְרַבִּ֖ים הֵשִׁ֥יב מֵעָוֹֽן׃

‎<span id="007">7</span> ‏כִּֽי־שִׂפְתֵ֤י כֹהֵן֙ יִשְׁמְרוּ־דַ֔עַת
וְתוֹרָ֖ה יְבַקְשׁ֣וּ מִפִּ֑יהוּ כִּ֛י מַלְאַ֥ךְ יְהוָֽה־צְבָא֖וֹת
הֽוּא׃

‎<span id="008">8</span> ‏וְאַתֶּם֙ סַרְתֶּ֣ם מִן־הַדֶּ֔רֶךְ
הִכְשַׁלְתֶּ֥ם רַבִּ֖ים בַּתּוֹרָ֑ה שִֽׁחַתֶּם֙ בְּרִ֣ית הַלֵּוִ֔י
אָמַ֖ר יְהוָ֥ה צְבָאֽוֹת׃

‎<span id="009">9</span> ‏וְגַם־אֲנִ֞י נָתַ֧תִּי אֶתְכֶ֛ם נִבְזִ֥ים
וּשְׁפָלִ֖ים לְכָל־הָעָ֑ם כְּפִ֗י אֲשֶׁ֤ר אֵֽינְכֶם֙ שֹׁמְרִ֣ים
אֶת־דְּרָכַ֔י וְנֹשְׂאִ֥ים פָּנִ֖ים בַּתּוֹרָֽה׃ פ

‎<span id="010">10</span> ‏הֲל֨וֹא אָ֤ב אֶחָד֙ לְכֻלָּ֔נוּ הֲל֛וֹא אֵ֥ל
אֶֽחָ֖ד בְּרָאָ֑נוּ מַדּ֗וּעַ נִבְגַּד֙ אִ֣ישׁ בְּאָחִ֔יו לְחַלֵּ֖ל
בְּרִ֥ית אֲבֹתֵֽינוּ׃

‎<span id="011">11</span> ‏בָּגְדָ֣ה יְהוּדָ֔ה וְתוֹעֵבָ֛ה נֶעֶשְׂתָ֥ה
בְיִשְׂרָאֵ֖ל וּבִירֽוּשָׁלִָ֑ם כִּ֣י׀ חִלֵּ֣ל יְהוּדָ֗ה קֹ֤דֶשׁ יְהוָה֙
אֲשֶׁ֣ר אָהֵ֔ב וּבָעַ֖ל בַּת־אֵ֥ל נֵכָֽר׃

‎<span id="012">12</span> ‏יַכְרֵ֨ת יְהוָ֜ה לָאִ֨ישׁ אֲשֶׁ֤ר
יַעֲשֶׂ֙נָּה֙ עֵ֣ר וְעֹנֶ֔ה מֵאָהֳלֵ֖י יַֽעֲקֹ֑ב וּמַגִּ֣ישׁ מִנְחָ֔ה
לַֽיהוָ֖ה צְבָאֽוֹת׃ פ

‎<span id="013">13</span> ‏וְזֹאת֙ שֵׁנִ֣ית תַּֽעֲשׂ֔וּ כַּסּ֤וֹת
דִּמְעָה֙ אֶת־מִזְבַּ֣ח יְהוָ֔ה בְּכִ֖י וַֽאֲנָקָ֑ה מֵאֵ֣ין ע֗וֹד
פְּנוֹת֙ אֶל־הַמִּנְחָ֔ה וְלָקַ֥חַת רָצ֖וֹן מִיֶּדְכֶֽם׃

‎<span id="014">14</span> ‏וַאֲמַרְתֶּ֖ם עַל־מָ֑ה עַ֡ל כִּי־יְהוָה֩
הֵעִ֨יד בֵּינְךָ֜ וּבֵ֣ין׀ אֵ֣שֶׁת נְעוּרֶ֗יךָ אֲשֶׁ֤ר אַתָּה֙
בָּגַ֣דְתָּה בָּ֔הּ וְהִ֥יא חֲבֶרְתְּךָ֖ וְאֵ֥שֶׁת בְּרִיתֶֽךָ׃

‎<span id="015">15</span> ‏וְלֹא־אֶחָ֣ד עָשָׂ֗ה וּשְׁאָ֥ר ר֙וּחַ֙ ל֔וֹ
וּמָה֙ הָֽאֶחָ֔ד מְבַקֵּ֖שׁ זֶ֣רַע אֱלֹהִ֑ים וְנִשְׁמַרְתֶּם֙
בְּר֣וּחֲכֶ֔ם וּבְאֵ֥שֶׁת נְעוּרֶ֖יךָ אַל־יִבְגֹּֽד׃

‎<span id="016">16</span> ‏כִּֽי־שָׂנֵ֣א שַׁלַּ֗ח אָמַ֤ר יְהוָה֙
אֱלֹהֵ֣י יִשְׂרָאֵ֔ל וְכִסָּ֤ה חָמָס֙ עַל־לְבוּשׁ֔וֹ אָמַ֖ר יְהוָ֣ה
צְבָא֑וֹת וְנִשְׁמַרְתֶּ֥ם בְּרוּחֲכֶ֖ם וְלֹ֥א תִבְגֹּֽדוּ׃ ס

‎<span id="017">17</span> ‏הוֹגַעְתֶּ֤ם יְהוָה֙ בְּדִבְרֵיכֶ֔ם
וַאֲמַרְתֶּ֖ם בַּמָּ֣ה הוֹגָ֑עְנוּ בֶּאֱמָרְכֶ֗ם כָּל־עֹ֨שֵׂה רָ֜ע
ט֣וֹב׀ בְּעֵינֵ֣י יְהוָ֗ה וּבָהֶם֙ ה֣וּא חָפֵ֔ץ א֥וֹ אַיֵּ֖ה אֱלֹהֵ֥י
הַמִּשְׁפָּֽט׃

1 wə‘atâ ’ălêḵem hammiṣəwâ hazzō’ṯ hakōhănîm:

2 ’im-lō’ ṯišəmə‘û wə’im-lō’ ṯāśîmû ‘al-lēḇ lāṯēṯ kāḇwōḏ lišəmî ’āmar
yəhwâ ṣəḇā’wōṯ wəšill<sup>a</sup>ḥətî ḇāḵem ’eṯ-hammə’ērâ wə’ārwōṯî
’eṯ-birəḵwōṯêḵem wəḡam ’ārwōṯîhā kî ’ênəḵem śāmîm ‘al-lēḇ:

3 hinənî ḡō‘ēr lāḵem ’eṯ-hazzer<sup>a</sup>‘ wəzērîṯî fereš ‘al-pənêḵem
pereš ḥagêḵem wənāśā’ ’eṯəḵem ’ēlāyw:

4 wîḏ<sup>a</sup>‘ətem kî šill<sup>a</sup>ḥətî ’ălêḵem ’ēṯ hammiṣəwâ
hazzō’ṯ lihəywōṯ bərîṯî ’eṯ-lēwî ’āmar yəhwâ ṣəḇā’wōṯ:

5 bərîṯî\| hāyəṯâ ’itwō h<sup>a</sup>ḥayyîm wəhaššālwōm wā’etənēm-lwō
mwōrā’ wayyîrā’ēnî ûmipənê šəmî niḥaṯ hû’:

6 twōraṯ ’ĕmeṯ hāyəṯâ bəfîhû wə‘awəlâ lō’-niməṣā’ ḇiśəfāṯāyw bəšālwōm
ûḇəmîšwōr hālaḵə ’itî wərabîm hēšîḇ mē‘āwōn:

7 kî-śifəṯê ḵōhēn yišəmərû-ḏ<sup>a</sup>‘aṯ wəṯwōrâ yəḇaqəšû mipîhû kî
malə’aḵə yəhwâ-ṣəḇā’wōṯ hû’:

8 wə’atem sarətem min-hadereḵə hiḵəšalətem rabîm batwōrâ šiḥatem bərîṯ
hallēwî ’āmar yəhwâ ṣəḇā’wōṯ:

9 wəḡam-’ănî nāṯatî ’eṯəḵem niḇəzîm ûšəfālîm ləḵāl-hā‘ām kəfî ’ăšer
’ênəḵem šōmərîm ’eṯ-dərāḵay wənōśə’îm pānîm batwōrâ: f

10 hălwō’ ’āḇ ’eḥāḏ ləḵullānû hălwō’ ’ēl ’eḥāḏ bərā’ānû madû‘a niḇəgaḏ
’îš bə’āḥîw ləḥallēl bərîṯ ’ăḇōṯênû:

11 bāḡəḏâ yəhûḏâ wəṯwō‘ēḇâ ne‘eśəṯâ ḇəyiśərā’ēl ûḇîrûšālāim kî\| ḥillēl
yəhûḏâ qōḏeš yəhwâ ’ăšer ’âēḇ ûḇā‘al baṯ-’ēl nēḵār:

12 yaḵərēṯ yəhwâ lā’îš ’ăšer y<sup>a</sup>‘ăśennâ ‘ēr wə‘ōneh mē’âŏlê
y<sup>a</sup>‘ăqōḇ ûmagîš minəḥâ layhwâ ṣəḇā’wōṯ: f

13 wəzō’ṯ šēnîṯ t<sup>a</sup>‘ăśû kasswōṯ dimə‘â ’eṯ-mizəb<sup>a</sup>ḥ
yəhwâ bəḵî wa’ănāqâ mē’ên ‘wōḏ pənwōṯ ’el-hamminəḥâ wəlāq<sup>a</sup>ḥaṯ
rāṣwōn mîyeḏəḵem:

14 wa’ămarətem ‘al-mâ ‘al kî-yəhwâ hē‘îḏ bênəḵā ûḇên\| ’ēšeṯ nə‘ûreyḵā
’ăšer ’atâ bāḡaḏətâ bāh wəhî’ ḥăḇerətəḵā wə’ēšeṯ bərîṯeḵā:

15 wəlō’-’eḥāḏ ‘āśâ ûšə’ār rûḥa lwō ûmâ hā’eḥāḏ məḇaqqēš
zer<sup>a</sup>‘ ’ĕlōhîm wənišəmarətem bərûḥăḵem ûḇə’ēšeṯ nə‘ûreyḵā
’al-yiḇəgōḏ:

16 kî-śānē’ šall<sup>a</sup>ḥ ’āmar yəhwâ ’ĕlōhê yiśərā’ēl wəḵissâ ḥāmās
‘al-ləḇûšwō ’āmar yəhwâ ṣəḇā’wōṯ wənišəmarətem bərûḥăḵem wəlō’ ṯiḇəgōḏû:
s

17 hwōḡ<sup>a</sup>‘ətem yəhwâ bəḏiḇərêḵem wa’ămarətem bammâ hwōḡā‘ənû
be’ĕmārəḵem kāl-‘ōśēh rā‘ ṭwōḇ\| bə‘ênê yəhwâ ûḇâem hû’ ḥāfēṣ ’wō ’ayyēh
’ĕlōhê hammišəpāṭ:

------------------------------------------------------------------------

[Next: Malachi (Malakhi) Chapter 3](mal003)
