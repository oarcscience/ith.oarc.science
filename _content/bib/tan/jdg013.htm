<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Tanach, full text etext at Intangible Textual Heritage">
<META name="keywords" content="Bible Scripture Tanach Judaism Jewish Hebrew">
<TITLE>Tanach: Judges (Shoftim): Judges (Shoftim) Chapter 13</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/jdg013.htm">Polyglot</A>&nbsp;
<A HREF="../kjv/jdg013.htm">KJV</A>&nbsp;
<A HREF="../sep/jdb013.htm">Sep:JdB</A>&nbsp;
<A HREF="../sep/jda013.htm">Sep:JdA</A>&nbsp;
<A HREF="../vul/jdg013.htm">Vul</A>&nbsp;

<BR>
<BR><A HREF="jdg.htm">Judges (Shoftim) Index</A><BR>
&nbsp;
<A HREF="jdg012.htm">Previous</A>&nbsp;
<A HREF="jdg014.htm">Next</A>&nbsp;
</CENTER>
<HR>
</P>
<H3 ALIGN="CENTER">Tanach (Hebrew): Judges (Shoftim) Chapter 13</H3><TABLE WIDTH="100%" BORDER="1">
<TR>
<TD WIDTH="50%" VALIGN="TOP">
<P ALIGN="RIGHT"><span lang="he">&#8206;<a name="001">1</A>&nbsp;&#8207;וַיֹּסִ֙פוּ֙ בְּנֵ֣י יִשְׂרָאֵ֔ל לַעֲשׂ֥וֹת הָרַ֖ע בְּעֵינֵ֣י יְהוָ֑ה וַיִּתְּנֵ֧ם יְהוָ֛ה בְּיַד־פְּלִשְׁתִּ֖ים אַרְבָּעִ֥ים שָׁנָֽה׃ פ</P>
<P ALIGN="RIGHT"><span lang="he">&#8206;<a name="002">2</A>&nbsp;&#8207;וַיְהִי֩ אִ֨ישׁ אֶחָ֧ד מִצָּרְעָ֛ה מִמִּשְׁפַּ֥חַת הַדָּנִ֖י וּשְׁמ֣וֹ מָנ֑וֹחַ וְאִשְׁתּ֥וֹ עֲקָרָ֖ה וְלֹ֥א יָלָֽדָה׃ </P>
<P ALIGN="RIGHT"><span lang="he">&#8206;<a name="003">3</A>&nbsp;&#8207;וַיֵּרָ֥א מַלְאַךְ־יְהוָ֖ה אֶל־הָאִשָּׁ֑ה וַיֹּ֣אמֶר אֵלֶ֗יהָ הִנֵּה־נָ֤א אַתְּ־עֲקָרָה֙ וְלֹ֣א יָלַ֔דְתְּ וְהָרִ֖ית וְיָלַ֥דְתְּ בֵּֽן׃ </P>
<P ALIGN="RIGHT"><span lang="he">&#8206;<a name="004">4</A>&nbsp;&#8207;וְעַתָּה֙ הִשָּׁ֣מְרִי נָ֔א וְאַל־תִּשְׁתִּ֖י יַ֣יִן וְשֵׁכָ֑ר וְאַל־תֹּאכְלִ֖י כָּל־טָמֵֽא׃ </P>
<P ALIGN="RIGHT"><span lang="he">&#8206;<a name="005">5</A>&nbsp;&#8207;כִּי֩ הִנָּ֨ךְ הָרָ֜ה וְיֹלַ֣דְתְּ בֵּ֗ן וּמוֹרָה֙ לֹא־יַעֲלֶ֣ה עַל־רֹאשׁ֔וֹ כִּֽי־נְזִ֧יר אֱלֹהִ֛ים יִהְיֶ֥ה הַנַּ֖עַר מִן־הַבָּ֑טֶן וְה֗וּא יָחֵ֛ל לְהוֹשִׁ֥יעַ אֶת־יִשְׂרָאֵ֖ל מִיַּ֥ד פְּלִשְׁתִּֽים׃ </P>
<P ALIGN="RIGHT"><span lang="he">&#8206;<a name="006">6</A>&nbsp;&#8207;וַתָּבֹ֣א הָאִשָּׁ֗ה וַתֹּ֣אמֶר לְאִישָׁהּ֮ לֵאמֹר֒ אִ֤ישׁ הָאֱלֹהִים֙ בָּ֣א אֵלַ֔י וּמַרְאֵ֕הוּ כְּמַרְאֵ֛ה מַלְאַ֥ךְ הָאֱלֹהִ֖ים נוֹרָ֣א מְאֹ֑ד וְלֹ֤א שְׁאִלְתִּ֙יהוּ֙ אֵֽי־מִזֶּ֣ה ה֔וּא וְאֶת־שְׁמ֖וֹ לֹֽא־הִגִּ֥יד לִֽי׃ </P>
<P ALIGN="RIGHT"><span lang="he">&#8206;<a name="007">7</A>&nbsp;&#8207;וַיֹּ֣אמֶר לִ֔י הִנָּ֥ךְ הָרָ֖ה וְיֹלַ֣דְתְּ בֵּ֑ן וְעַתָּ֞ה אַל־תִּשְׁתִּ֣י׀ יַ֣יִן וְשֵׁכָ֗ר וְאַל־תֹּֽאכְלִי֙ כָּל־טֻמְאָ֔ה כִּֽי־נְזִ֤יר אֱלֹהִים֙ יִהְיֶ֣ה הַנַּ֔עַר מִן־הַבֶּ֖טֶן עַד־י֥וֹם מוֹתֽוֹ׃ פ</P>
<P ALIGN="RIGHT"><span lang="he">&#8206;<a name="008">8</A>&nbsp;&#8207;וַיֶּעְתַּ֥ר מָנ֛וֹחַ אֶל־יְהוָ֖ה וַיֹּאמַ֑ר בִּ֣י אֲדוֹנָ֔י אִ֣ישׁ הָאֱלֹהִ֞ים אֲשֶׁ֣ר שָׁלַ֗חְתָּ יָבוֹא־נָ֥א עוֹד֙ אֵלֵ֔ינוּ וְיוֹרֵ֕נוּ מַֽה־נַּעֲשֶׂ֖ה לַנַּ֥עַר הַיּוּלָּֽד׃ </P>
<P ALIGN="RIGHT"><span lang="he">&#8206;<a name="009">9</A>&nbsp;&#8207;וַיִּשְׁמַ֥ע הָאֱלֹהִ֖ים בְּק֣וֹל מָנ֑וֹחַ וַיָּבֹ֣א מַלְאַךְ֩ הָאֱלֹהִ֨ים ע֜וֹד אֶל־הָאִשָּׁ֗ה וְהִיא֙ יוֹשֶׁ֣בֶת בַּשָּׂדֶ֔ה וּמָנ֥וֹחַ אִישָׁ֖הּ אֵ֥ין עִמָּֽהּ׃ </P>
<P ALIGN="RIGHT"><span lang="he">&#8206;<a name="010">10</A>&nbsp;&#8207;וַתְּמַהֵר֙ הָֽאִשָּׁ֔ה וַתָּ֖רָץ וַתַּגֵּ֣ד לְאִישָׁ֑הּ וַתֹּ֣אמֶר אֵלָ֔יו הִנֵּ֨ה נִרְאָ֤ה אֵלַי֙ הָאִ֔ישׁ אֲשֶׁר־בָּ֥א בַיּ֖וֹם אֵלָֽי׃ </P>
<P ALIGN="RIGHT"><span lang="he">&#8206;<a name="011">11</A>&nbsp;&#8207;וַיָּ֛קָם וַיֵּ֥לֶךְ מָנ֖וֹחַ אַחֲרֵ֣י אִשְׁתּ֑וֹ וַיָּבֹא֙ אֶל־הָאִ֔ישׁ וַיֹּ֣אמֶר ל֗וֹ הַאַתָּ֥ה הָאִ֛ישׁ אֲשֶׁר־דִּבַּ֥רְתָּ אֶל־הָאִשָּׁ֖ה וַיֹּ֥אמֶר אָֽנִי׃ </P>
<P ALIGN="RIGHT"><span lang="he">&#8206;<a name="012">12</A>&nbsp;&#8207;וַיֹּ֣אמֶר מָנ֔וֹחַ עַתָּ֖ה יָבֹ֣א דְבָרֶ֑יךָ מַה־יִּֽהְיֶ֥ה מִשְׁפַּט־הַנַּ֖עַר וּמַעֲשֵֽׂהוּ׃ </P>
<P ALIGN="RIGHT"><span lang="he">&#8206;<a name="013">13</A>&nbsp;&#8207;וַיֹּ֛אמֶר מַלְאַ֥ךְ יְהוָ֖ה אֶל־מָנ֑וֹחַ מִכֹּ֛ל אֲשֶׁר־אָמַ֥רְתִּי אֶל־הָאִשָּׁ֖ה תִּשָּׁמֵֽר׃ </P>
<P ALIGN="RIGHT"><span lang="he">&#8206;<a name="014">14</A>&nbsp;&#8207;מִכֹּ֣ל אֲשֶׁר־יֵצֵא֩ מִגֶּ֨פֶן הַיַּ֜יִן לֹ֣א תֹאכַ֗ל וְיַ֤יִן וְשֵׁכָר֙ אַל־תֵּ֔שְׁתְּ וְכָל־טֻמְאָ֖ה אַל־תֹּאכַ֑ל כֹּ֥ל אֲשֶׁר־צִוִּיתִ֖יהָ תִּשְׁמֹֽר׃ </P>
<P ALIGN="RIGHT"><span lang="he">&#8206;<a name="015">15</A>&nbsp;&#8207;וַיֹּ֥אמֶר מָנ֖וֹחַ אֶל־מַלְאַ֣ךְ יְהוָ֑ה נַעְצְרָה־נָּ֣א אוֹתָ֔ךְ וְנַעֲשֶׂ֥ה לְפָנֶ֖יךָ גְּדִ֥י עִזִּֽים׃ </P>
<P ALIGN="RIGHT"><span lang="he">&#8206;<a name="016">16</A>&nbsp;&#8207;וַיֹּאמֶר֩ מַלְאַ֨ךְ יְהוָ֜ה אֶל־מָנ֗וֹחַ אִם־תַּעְצְרֵ֙נִי֙ לֹא־אֹכַ֣ל בְּלַחְמֶ֔ךָ וְאִם־תַּעֲשֶׂ֣ה עֹלָ֔ה לַיהוָ֖ה תַּעֲלֶ֑נָּה כִּ֚י לֹא־יָדַ֣ע מָנ֔וֹחַ כִּֽי־מַלְאַ֥ךְ יְהוָ֖ה הֽוּא׃ </P>
<P ALIGN="RIGHT"><span lang="he">&#8206;<a name="017">17</A>&nbsp;&#8207;וַיֹּ֧אמֶר מָנ֛וֹחַ אֶל־מַלְאַ֥ךְ יְהוָ֖ה מִ֣י שְׁמֶ֑ךָ כִּֽי־יָבֹ֥א <font color="brown">דבריך</font> <font color="blue">דְבָרְךָ֖</font> וְכִבַּדְנֽוּךָ׃ </P>
<P ALIGN="RIGHT"><span lang="he">&#8206;<a name="018">18</A>&nbsp;&#8207;וַיֹּ֤אמֶר לוֹ֙ מַלְאַ֣ךְ יְהוָ֔ה לָ֥מָּה זֶּ֖ה תִּשְׁאַ֣ל לִשְׁמִ֑י וְהוּא־פֶֽלִאי׃ ס</P>
<P ALIGN="RIGHT"><span lang="he">&#8206;<a name="019">19</A>&nbsp;&#8207;וַיִּקַּ֨ח מָנ֜וֹחַ אֶת־גְּדִ֤י הָעִזִּים֙ וְאֶת־הַמִּנְחָ֔ה וַיַּ֥עַל עַל־הַצּ֖וּר לַֽיהוָ֑ה וּמַפְלִ֣א לַעֲשׂ֔וֹת וּמָנ֥וֹחַ וְאִשְׁתּ֖וֹ רֹאִֽים׃ </P>
<P ALIGN="RIGHT"><span lang="he">&#8206;<a name="020">20</A>&nbsp;&#8207;וַיְהִי֩ בַעֲל֨וֹת הַלַּ֜הַב מֵעַ֤ל הַמִּזְבֵּ֙חַ֙ הַשָּׁמַ֔יְמָה וַיַּ֥עַל מַלְאַךְ־יְהוָ֖ה בְּלַ֣הַב הַמִּזְבֵּ֑חַ וּמָנ֤וֹחַ וְאִשְׁתּוֹ֙ רֹאִ֔ים וַיִּפְּל֥וּ עַל־פְּנֵיהֶ֖ם אָֽרְצָה׃ </P>
<P ALIGN="RIGHT"><span lang="he">&#8206;<a name="021">21</A>&nbsp;&#8207;וְלֹא־יָ֤סַף עוֹד֙ מַלְאַ֣ךְ יְהוָ֔ה לְהֵרָאֹ֖ה אֶל־מָנ֣וֹחַ וְאֶל־אִשְׁתּ֑וֹ אָ֚ז יָדַ֣ע מָנ֔וֹחַ כִּֽי־מַלְאַ֥ךְ יְהוָ֖ה הֽוּא׃ </P>
<P ALIGN="RIGHT"><span lang="he">&#8206;<a name="022">22</A>&nbsp;&#8207;וַיֹּ֧אמֶר מָנ֛וֹחַ אֶל־אִשְׁתּ֖וֹ מ֣וֹת נָמ֑וּת כִּ֥י אֱלֹהִ֖ים רָאִֽינוּ׃ </P>
<P ALIGN="RIGHT"><span lang="he">&#8206;<a name="023">23</A>&nbsp;&#8207;וַתֹּ֧אמֶר ל֣וֹ אִשְׁתּ֗וֹ לוּ֩ חָפֵ֨ץ יְהוָ֤ה לַהֲמִיתֵ֙נוּ֙ לֹֽא־לָקַ֤ח מִיָּדֵ֙נוּ֙ עֹלָ֣ה וּמִנְחָ֔ה וְלֹ֥א הֶרְאָ֖נוּ אֶת־כָּל־אֵ֑לֶּה וְכָעֵ֕ת לֹ֥א הִשְׁמִיעָ֖נוּ כָּזֹֽאת׃ </P>
<P ALIGN="RIGHT"><span lang="he">&#8206;<a name="024">24</A>&nbsp;&#8207;וַתֵּ֤לֶד הָֽאִשָּׁה֙ בֵּ֔ן וַתִּקְרָ֥א אֶת־שְׁמ֖וֹ שִׁמְשׁ֑וֹן וַיִּגְדַּ֣ל הַנַּ֔עַר וַֽיְבָרְכֵ֖הוּ יְהוָֽה׃ </P>
<P ALIGN="RIGHT"><span lang="he">&#8206;<a name="025">25</A>&nbsp;&#8207;וַתָּ֙חֶל֙ ר֣וּחַ יְהוָ֔ה לְפַעֲמ֖וֹ בְּמַחֲנֵה־דָ֑ן בֵּ֥ין צָרְעָ֖ה וּבֵ֥ין אֶשְׁתָּאֹֽל׃ פ</P>
</TD>
<TD WIDTH="50%">
<P>1&nbsp;wayy&#333;sif&ucirc; b&#601;n&ecirc; yi&#347;&#601;r&#257;&#8217;&#275;l l<sup>a</sup>&#8216;&#259;&#347;w&#333;&#x1E6F; h&#257;r<sup>a</sup>&#8216; b&#601;&#8216;&ecirc;n&ecirc; y&#601;hw&acirc; wayyit&#601;n&#275;m y&#601;hw&acirc; b&#601;ya&#x1E0F;-p&#601;li&#353;&#601;t&icirc;m &#8217;ar&#601;b&#257;&#8216;&icirc;m &#353;&#257;n&acirc;: f</P>
<P>2&nbsp;way&#601;h&icirc; &#8217;&icirc;&#353; &#8217;e&#x1E25;&#257;&#x1E0F; mi&#x1E63;&#x1E63;&#257;r&#601;&#8216;&acirc; mimmi&#353;&#601;p<sup>a</sup>&#x1E25;a&#x1E6F; had&#257;n&icirc; &ucirc;&#353;&#601;mw&#333; m&#257;nw&#333;&#x1E25;a w&#601;&#8217;i&#353;&#601;tw&#333; &#8216;&#259;q&#257;r&acirc; w&#601;l&#333;&#8217; y&#257;l&#257;&#x1E0F;&acirc;: </P>
<P>3&nbsp;wayy&#275;r&#257;&#8217; mal&#601;&#8217;a&#x1E35;&#601;-y&#601;hw&acirc; &#8217;el-h&#257;&#8217;i&#353;&#353;&acirc; wayy&#333;&#8217;mer &#8217;&#275;leyh&#257; hinn&#275;h-n&#257;&#8217; &#8217;at&#601;-&#8216;&#259;q&#257;r&acirc; w&#601;l&#333;&#8217; y&#257;la&#x1E0F;&#601;t&#601; w&#601;h&#257;r&icirc;&#x1E6F; w&#601;y&#257;la&#x1E0F;&#601;t&#601; b&#275;n: </P>
<P>4&nbsp;w&#601;&#8216;at&acirc; hi&#353;&#353;&#257;m&#601;r&icirc; n&#257;&#8217; w&#601;&#8217;al-ti&#353;&#601;t&icirc; yayin w&#601;&#353;&#275;&#x1E35;&#257;r w&#601;&#8217;al-t&#333;&#8217;&#x1E35;&#601;l&icirc; k&#257;l-&#x1E6D;&#257;m&#275;&#8217;: </P>
<P>5&nbsp;k&icirc; hinn&#257;&#x1E35;&#601; h&#257;r&acirc; w&#601;y&#333;la&#x1E0F;&#601;t&#601; b&#275;n &ucirc;mw&#333;r&acirc; l&#333;&#8217;-y<sup>a</sup>&#8216;&#259;leh &#8216;al-r&#333;&#8217;&#353;w&#333; k&icirc;-n&#601;z&icirc;r &#8217;&#277;l&#333;h&icirc;m yih&#601;yeh hann<sup>a</sup>&#8216;ar min-hab&#257;&#x1E6D;en w&#601;h&ucirc;&#8217; y&#257;&#x1E25;&#275;l l&#601;hw&#333;&#353;&icirc;&#8216;a &#8217;e&#x1E6F;-yi&#347;&#601;r&#257;&#8217;&#275;l m&icirc;ya&#x1E0F; p&#601;li&#353;&#601;t&icirc;m: </P>
<P>6&nbsp;wat&#257;&#x1E07;&#333;&#8217; h&#257;&#8217;i&#353;&#353;&acirc; wat&#333;&#8217;mer l&#601;&#8217;&icirc;&#353;&#257;h l&#275;&#8217;m&#333;r &#8217;&icirc;&#353; h&#257;&#8217;&#277;l&#333;h&icirc;m b&#257;&#8217; &#8217;&#275;lay &ucirc;mar&#601;&#8217;&#275;h&ucirc; k&#601;mar&#601;&#8217;&#275;h mal&#601;&#8217;a&#x1E35;&#601; h&#257;&#8217;&#277;l&#333;h&icirc;m nw&#333;r&#257;&#8217; m&#601;&#8217;&#333;&#x1E0F; w&#601;l&#333;&#8217; &#353;&#601;&#8217;il&#601;t&icirc;h&ucirc; &#8217;&ecirc;-mizzeh h&ucirc;&#8217; w&#601;&#8217;e&#x1E6F;-&#353;&#601;mw&#333; l&#333;&#8217;-hig&icirc;&#x1E0F; l&icirc;: </P>
<P>7&nbsp;wayy&#333;&#8217;mer l&icirc; hinn&#257;&#x1E35;&#601; h&#257;r&acirc; w&#601;y&#333;la&#x1E0F;&#601;t&#601; b&#275;n w&#601;&#8216;at&acirc; &#8217;al-ti&#353;&#601;t&icirc;| yayin w&#601;&#353;&#275;&#x1E35;&#257;r w&#601;&#8217;al-t&#333;&#8217;&#x1E35;&#601;l&icirc; k&#257;l-&#x1E6D;um&#601;&#8217;&acirc; k&icirc;-n&#601;z&icirc;r &#8217;&#277;l&#333;h&icirc;m yih&#601;yeh hann<sup>a</sup>&#8216;ar min-habe&#x1E6D;en &#8216;a&#x1E0F;-yw&#333;m mw&#333;&#x1E6F;w&#333;: f</P>
<P>8&nbsp;wayye&#8216;&#601;tar m&#257;nw&#333;&#x1E25;a &#8217;el-y&#601;hw&acirc; wayy&#333;&#8217;mar b&icirc; &#8217;&#259;&#x1E0F;w&#333;n&#257;y &#8217;&icirc;&#353; h&#257;&#8217;&#277;l&#333;h&icirc;m &#8217;&#259;&#353;er &#353;&#257;l<sup>a</sup>&#x1E25;&#601;t&#257; y&#257;&#x1E07;w&#333;&#8217;-n&#257;&#8217; &#8216;w&#333;&#x1E0F; &#8217;&#275;l&ecirc;n&ucirc; w&#601;yw&#333;r&#275;n&ucirc; mah-nn<sup>a</sup>&#8216;&#259;&#347;eh lann<sup>a</sup>&#8216;ar hayy&ucirc;ll&#257;&#x1E0F;: </P>
<P>9&nbsp;wayyi&#353;&#601;m<sup>a</sup>&#8216; h&#257;&#8217;&#277;l&#333;h&icirc;m b&#601;qw&#333;l m&#257;nw&#333;&#x1E25;a wayy&#257;&#x1E07;&#333;&#8217; mal&#601;&#8217;a&#x1E35;&#601; h&#257;&#8217;&#277;l&#333;h&icirc;m &#8216;w&#333;&#x1E0F; &#8217;el-h&#257;&#8217;i&#353;&#353;&acirc; w&#601;h&icirc;&#8217; yw&#333;&#353;e&#x1E07;e&#x1E6F; ba&#347;&#347;&#257;&#x1E0F;eh &ucirc;m&#257;nw&#333;&#x1E25;a &#8217;&icirc;&#353;&#257;h &#8217;&ecirc;n &#8216;imm&#257;h: </P>
<P>10&nbsp;wat&#601;mah&#275;r h&#257;&#8217;i&#353;&#353;&acirc; wat&#257;r&#257;&#x1E63; watag&#275;&#x1E0F; l&#601;&#8217;&icirc;&#353;&#257;h wat&#333;&#8217;mer &#8217;&#275;l&#257;yw hinn&#275;h nir&#601;&#8217;&acirc; &#8217;&#275;lay h&#257;&#8217;&icirc;&#353; &#8217;&#259;&#353;er-b&#257;&#8217; &#x1E07;ayyw&#333;m &#8217;&#275;l&#257;y: </P>
<P>11&nbsp;wayy&#257;q&#257;m wayy&#275;le&#x1E35;&#601; m&#257;nw&#333;&#x1E25;a &#8217;<sup>a</sup>&#x1E25;&#259;r&ecirc; &#8217;i&#353;&#601;tw&#333; wayy&#257;&#x1E07;&#333;&#8217; &#8217;el-h&#257;&#8217;&icirc;&#353; wayy&#333;&#8217;mer lw&#333; ha&#8217;at&acirc; h&#257;&#8217;&icirc;&#353; &#8217;&#259;&#353;er-dibar&#601;t&#257; &#8217;el-h&#257;&#8217;i&#353;&#353;&acirc; wayy&#333;&#8217;mer &#8217;&#257;n&icirc;: </P>
<P>12&nbsp;wayy&#333;&#8217;mer m&#257;nw&#333;&#x1E25;a &#8216;at&acirc; y&#257;&#x1E07;&#333;&#8217; &#x1E0F;&#601;&#x1E07;&#257;rey&#x1E35;&#257; mah-yyih&#601;yeh mi&#353;&#601;pa&#x1E6D;-hann<sup>a</sup>&#8216;ar &ucirc;m<sup>a</sup>&#8216;&#259;&#347;&#275;h&ucirc;: </P>
<P>13&nbsp;wayy&#333;&#8217;mer mal&#601;&#8217;a&#x1E35;&#601; y&#601;hw&acirc; &#8217;el-m&#257;nw&#333;&#x1E25;a mik&#333;l &#8217;&#259;&#353;er-&#8217;&#257;mar&#601;t&icirc; &#8217;el-h&#257;&#8217;i&#353;&#353;&acirc; ti&#353;&#353;&#257;m&#275;r: </P>
<P>14&nbsp;mik&#333;l &#8217;&#259;&#353;er-y&#275;&#x1E63;&#275;&#8217; migefen hayyayin l&#333;&#8217; &#x1E6F;&#333;&#8217;&#x1E35;al w&#601;yayin w&#601;&#353;&#275;&#x1E35;&#257;r &#8217;al-t&#275;&#353;&#601;t&#601; w&#601;&#x1E35;&#257;l-&#x1E6D;um&#601;&#8217;&acirc; &#8217;al-t&#333;&#8217;&#x1E35;al k&#333;l &#8217;&#259;&#353;er-&#x1E63;i&ucirc;&icirc;&#x1E6F;&icirc;h&#257; ti&#353;&#601;m&#333;r: </P>
<P>15&nbsp;wayy&#333;&#8217;mer m&#257;nw&#333;&#x1E25;a &#8217;el-mal&#601;&#8217;a&#x1E35;&#601; y&#601;hw&acirc; n<sup>a</sup>&#8216;&#601;&#x1E63;&#601;r&acirc;-nn&#257;&#8217; &#8217;w&#333;&#x1E6F;&#257;&#x1E35;&#601; w&#601;n<sup>a</sup>&#8216;&#259;&#347;eh l&#601;f&#257;ney&#x1E35;&#257; g&#601;&#x1E0F;&icirc; &#8216;izz&icirc;m: </P>
<P>16&nbsp;wayy&#333;&#8217;mer mal&#601;&#8217;a&#x1E35;&#601; y&#601;hw&acirc; &#8217;el-m&#257;nw&#333;&#x1E25;a &#8217;im-t<sup>a</sup>&#8216;&#601;&#x1E63;&#601;r&#275;n&icirc; l&#333;&#8217;-&#8217;&#333;&#x1E35;al b&#601;l<sup>a</sup>&#x1E25;&#601;me&#x1E35;&#257; w&#601;&#8217;im-t<sup>a</sup>&#8216;&#259;&#347;eh &#8216;&#333;l&acirc; layhw&acirc; t<sup>a</sup>&#8216;&#259;lenn&acirc; k&icirc; l&#333;&#8217;-y&#257;&#x1E0F;<sup>a</sup>&#8216; m&#257;nw&#333;&#x1E25;a k&icirc;-mal&#601;&#8217;a&#x1E35;&#601; y&#601;hw&acirc; h&ucirc;&#8217;: </P>
<P>17&nbsp;wayy&#333;&#8217;mer m&#257;nw&#333;&#x1E25;a &#8217;el-mal&#601;&#8217;a&#x1E35;&#601; y&#601;hw&acirc; m&icirc; &#353;&#601;me&#x1E35;&#257; k&icirc;-y&#257;&#x1E07;&#333;&#8217; <font color="brown">&#x1E0F;&#601;&#x1E07;&#257;rey&#x1E35;&#257;</font> <font color="blue">&#x1E0F;&#601;&#x1E07;&#257;r&#601;&#x1E35;&#257;</font> w&#601;&#x1E35;iba&#x1E0F;&#601;n&ucirc;&#x1E35;&#257;: </P>
<P>18&nbsp;wayy&#333;&#8217;mer lw&#333; mal&#601;&#8217;a&#x1E35;&#601; y&#601;hw&acirc; l&#257;mm&acirc; zzeh ti&#353;&#601;&#8217;al li&#353;&#601;m&icirc; w&#601;h&ucirc;&#8217;-feli&#8217;y: s</P>
<P>19&nbsp;wayyiqq<sup>a</sup>&#x1E25; m&#257;nw&#333;&#x1E25;a &#8217;e&#x1E6F;-g&#601;&#x1E0F;&icirc; h&#257;&#8216;izz&icirc;m w&#601;&#8217;e&#x1E6F;-hammin&#601;&#x1E25;&acirc; wayy<sup>a</sup>&#8216;al &#8216;al-ha&#x1E63;&#x1E63;&ucirc;r layhw&acirc; &ucirc;maf&#601;li&#8217; l<sup>a</sup>&#8216;&#259;&#347;w&#333;&#x1E6F; &ucirc;m&#257;nw&#333;&#x1E25;a w&#601;&#8217;i&#353;&#601;tw&#333; r&#333;&#8217;&icirc;m: </P>
<P>20&nbsp;way&#601;h&icirc; &#x1E07;<sup>a</sup>&#8216;&#259;lw&#333;&#x1E6F; hallaha&#x1E07; m&#275;&#8216;al hammiz&#601;b&#275;&#x1E25;a ha&#353;&#353;&#257;may&#601;m&acirc; wayy<sup>a</sup>&#8216;al mal&#601;&#8217;a&#x1E35;&#601;-y&#601;hw&acirc; b&#601;laha&#x1E07; hammiz&#601;b&#275;&#x1E25;a &ucirc;m&#257;nw&#333;&#x1E25;a w&#601;&#8217;i&#353;&#601;tw&#333; r&#333;&#8217;&icirc;m wayyip&#601;l&ucirc; &#8216;al-p&#601;n&ecirc;hem &#8217;&#257;r&#601;&#x1E63;&acirc;: </P>
<P>21&nbsp;w&#601;l&#333;&#8217;-y&#257;saf &#8216;w&#333;&#x1E0F; mal&#601;&#8217;a&#x1E35;&#601; y&#601;hw&acirc; l&#601;h&#275;r&#257;&#8217;&#333;h &#8217;el-m&#257;nw&#333;&#x1E25;a w&#601;&#8217;el-&#8217;i&#353;&#601;tw&#333; &#8217;&#257;z y&#257;&#x1E0F;<sup>a</sup>&#8216; m&#257;nw&#333;&#x1E25;a k&icirc;-mal&#601;&#8217;a&#x1E35;&#601; y&#601;hw&acirc; h&ucirc;&#8217;: </P>
<P>22&nbsp;wayy&#333;&#8217;mer m&#257;nw&#333;&#x1E25;a &#8217;el-&#8217;i&#353;&#601;tw&#333; mw&#333;&#x1E6F; n&#257;m&ucirc;&#x1E6F; k&icirc; &#8217;&#277;l&#333;h&icirc;m r&#257;&#8217;&icirc;n&ucirc;: </P>
<P>23&nbsp;wat&#333;&#8217;mer lw&#333; &#8217;i&#353;&#601;tw&#333; l&ucirc; &#x1E25;&#257;f&#275;&#x1E63; y&#601;hw&acirc; lah&#259;m&icirc;&#x1E6F;&#275;n&ucirc; l&#333;&#8217;-l&#257;q<sup>a</sup>&#x1E25; m&icirc;y&#257;&#x1E0F;&#275;n&ucirc; &#8216;&#333;l&acirc; &ucirc;min&#601;&#x1E25;&acirc; w&#601;l&#333;&#8217; her&#601;&#8217;&#257;n&ucirc; &#8217;e&#x1E6F;-k&#257;l-&#8217;&#275;lleh w&#601;&#x1E35;&#257;&#8216;&#275;&#x1E6F; l&#333;&#8217; hi&#353;&#601;m&icirc;&#8216;&#257;n&ucirc; k&#257;z&#333;&#8217;&#x1E6F;: </P>
<P>24&nbsp;wat&#275;le&#x1E0F; h&#257;&#8217;i&#353;&#353;&acirc; b&#275;n watiq&#601;r&#257;&#8217; &#8217;e&#x1E6F;-&#353;&#601;mw&#333; &#353;im&#601;&#353;w&#333;n wayyi&#x1E21;&#601;dal hann<sup>a</sup>&#8216;ar way&#601;&#x1E07;&#257;r&#601;&#x1E35;&#275;h&ucirc; y&#601;hw&acirc;: </P>
<P>25&nbsp;wat&#257;&#x1E25;el r&ucirc;&#x1E25;a y&#601;hw&acirc; l&#601;f<sup>a</sup>&#8216;&#259;mw&#333; b&#601;m<sup>a</sup>&#x1E25;&#259;n&#275;h-&#x1E0F;&#257;n b&ecirc;n &#x1E63;&#257;r&#601;&#8216;&acirc; &ucirc;&#x1E07;&ecirc;n &#8217;e&#353;&#601;t&#257;&#8217;&#333;l: f</P>
</TD>
</TABLE>
<P><HR>
<CENTER>
<A HREF="jdg014.htm">Next: Judges (Shoftim) Chapter 14</A></CENTER>
</BODY>
</HTML>
