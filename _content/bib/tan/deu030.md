[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/deu030)  [KJV](../kjv/deu030)  [Sep](../sep/deu030) 
[Vul](../vul/deu030)   
  
[Deuteronomy (Devarim) Index](deu)  
  [Previous](deu029)  [Next](deu031) 

------------------------------------------------------------------------

### Tanach (Hebrew): Deuteronomy (Devarim) Chapter 30

‎<span id="001">1</span> ‏וְהָיָה֩ כִֽי־יָבֹ֨אוּ עָלֶ֜יךָ
כָּל־הַדְּבָרִ֣ים הָאֵ֗לֶּה הַבְּרָכָה֙ וְהַקְּלָלָ֔ה אֲשֶׁ֥ר נָתַ֖תִּי
לְפָנֶ֑יךָ וַהֲשֵׁבֹתָ֙ אֶל־לְבָבֶ֔ךָ בְּכָל־הַגּוֹיִ֔ם אֲשֶׁ֧ר
הִדִּיחֲךָ֛ יְהוָ֥ה אֱלֹהֶ֖יךָ שָֽׁמָּה׃

‎<span id="002">2</span> ‏וְשַׁבְתָּ֞ עַד־יְהוָ֤ה אֱלֹהֶ֙יךָ֙
וְשָׁמַעְתָּ֣ בְקֹל֔וֹ כְּכֹ֛ל אֲשֶׁר־אָנֹכִ֥י מְצַוְּךָ֖ הַיּ֑וֹם
אַתָּ֣ה וּבָנֶ֔יךָ בְּכָל־לְבָבְךָ֖ וּבְכָל־נַפְשֶֽׁךָ׃

‎<span id="003">3</span> ‏וְשָׁ֨ב יְהוָ֧ה אֱלֹהֶ֛יךָ אֶת־שְׁבוּתְךָ֖
וְרִחֲמֶ֑ךָ וְשָׁ֗ב וְקִבֶּצְךָ֙ מִכָּל־הָ֣עַמִּ֔ים אֲשֶׁ֧ר הֱפִֽיצְךָ֛
יְהוָ֥ה אֱלֹהֶ֖יךָ שָֽׁמָּה׃

‎<span id="004">4</span> ‏אִם־יִהְיֶ֥ה נִֽדַּחֲךָ֖ בִּקְצֵ֣ה
הַשָּׁמָ֑יִם מִשָּׁ֗ם יְקַבֶּצְךָ֙ יְהוָ֣ה אֱלֹהֶ֔יךָ וּמִשָּׁ֖ם
יִקָּחֶֽךָ׃

‎<span id="005">5</span> ‏וֶהֱבִֽיאֲךָ֞ יְהוָ֣ה אֱלֹהֶ֗יךָ אֶל־הָאָ֛רֶץ
אֲשֶׁר־יָרְשׁ֥וּ אֲבֹתֶ֖יךָ וִֽירִשְׁתָּ֑הּ וְהֵיטִֽבְךָ֥ וְהִרְבְּךָ֖
מֵאֲבֹתֶֽיךָ׃

‎<span id="006">6</span> ‏וּמָ֨ל יְהוָ֧ה אֱלֹהֶ֛יךָ אֶת־לְבָבְךָ֖
וְאֶת־לְבַ֣ב זַרְעֶ֑ךָ לְאַהֲבָ֞ה אֶת־יְהוָ֧ה אֱלֹהֶ֛יךָ
בְּכָל־לְבָבְךָ֥ וּבְכָל־נַפְשְׁךָ֖ לְמַ֥עַן חַיֶּֽיךָ׃

‎<span id="007">7</span> ‏וְנָתַן֙ יְהוָ֣ה אֱלֹהֶ֔יךָ אֵ֥ת
כָּל־הָאָל֖וֹת הָאֵ֑לֶּה עַל־אֹיְבֶ֥יךָ וְעַל־שֹׂנְאֶ֖יךָ אֲשֶׁ֥ר
רְדָפֽוּךָ׃

‎<span id="008">8</span> ‏וְאַתָּ֣ה תָשׁ֔וּב וְשָׁמַעְתָּ֖ בְּק֣וֹל
יְהוָ֑ה וְעָשִׂ֙יתָ֙ אֶת־כָּל־מִצְוֹתָ֔יו אֲשֶׁ֛ר אָנֹכִ֥י מְצַוְּךָ֖
הַיּֽוֹם׃

‎<span id="009">9</span> ‏וְהוֹתִֽירְךָ֩ יְהוָ֨ה אֱלֹהֶ֜יךָ בְּכֹ֣ל׀
מַעֲשֵׂ֣ה יָדֶ֗ךָ בִּפְרִ֨י בִטְנְךָ֜ וּבִפְרִ֧י בְהֶמְתְּךָ֛ וּבִפְרִ֥י
אַדְמָתְךָ֖ לְטוֹבָ֑ה כִּ֣י׀ יָשׁ֣וּב יְהוָ֗ה לָשׂ֤וּשׂ עָלֶ֙יךָ֙
לְט֔וֹב כַּאֲשֶׁר־שָׂ֖שׂ עַל־אֲבֹתֶֽיךָ׃

‎<span id="010">10</span> ‏כִּ֣י תִשְׁמַ֗ע בְּקוֹל֙ יְהוָ֣ה אֱלֹהֶ֔יךָ
לִשְׁמֹ֤ר מִצְוֹתָיו֙ וְחֻקֹּתָ֔יו הַכְּתוּבָ֕ה בְּסֵ֥פֶר הַתּוֹרָ֖ה
הַזֶּ֑ה כִּ֤י תָשׁוּב֙ אֶל־יְהוָ֣ה אֱלֹהֶ֔יךָ בְּכָל־לְבָבְךָ֖
וּבְכָל־נַפְשֶֽׁךָ׃ פ

‎<span id="011">11</span> ‏כִּ֚י הַמִּצְוָ֣ה הַזֹּ֔את אֲשֶׁ֛ר אָנֹכִ֥י
מְצַוְּךָ֖ הַיּ֑וֹם לֹֽא־נִפְלֵ֥את הִוא֙ מִמְּךָ֔ וְלֹ֥א רְחֹקָ֖ה הִֽוא׃

‎<span id="012">12</span> ‏לֹ֥א בַשָּׁמַ֖יִם הִ֑וא לֵאמֹ֗ר מִ֣י
יַעֲלֶה־לָּ֤נוּ הַשָּׁמַ֙יְמָה֙ וְיִקָּחֶ֣הָ לָּ֔נוּ וְיַשְׁמִעֵ֥נוּ
אֹתָ֖הּ וְנַעֲשֶֽׂנָּה׃

‎<span id="013">13</span> ‏וְלֹֽא־מֵעֵ֥בֶר לַיָּ֖ם הִ֑וא לֵאמֹ֗ר מִ֣י
יַעֲבָר־לָ֜נוּ אֶל־עֵ֤בֶר הַיָּם֙ וְיִקָּחֶ֣הָ לָּ֔נוּ וְיַשְׁמִעֵ֥נוּ
אֹתָ֖הּ וְנַעֲשֶֽׂנָּה׃

‎<span id="014">14</span> ‏כִּֽי־קָר֥וֹב אֵלֶ֛יךָ הַדָּבָ֖ר מְאֹ֑ד
בְּפִ֥יךָ וּבִֽלְבָבְךָ֖ לַעֲשֹׂתֽוֹ׃ ס

‎<span id="015">15</span> ‏רְאֵ֨ה נָתַ֤תִּי לְפָנֶ֙יךָ֙ הַיּ֔וֹם
אֶת־הַֽחַיִּ֖ים וְאֶת־הַטּ֑וֹב וְאֶת־הַמָּ֖וֶת וְאֶת־הָרָֽע׃

‎<span id="016">16</span> ‏אֲשֶׁ֨ר אָנֹכִ֣י מְצַוְּךָ֮ הַיּוֹם֒
לְאַהֲבָ֞ה אֶת־יְהוָ֤ה אֱלֹהֶ֙יךָ֙ לָלֶ֣כֶת בִּדְרָכָ֔יו וְלִשְׁמֹ֛ר
מִצְוֹתָ֥יו וְחֻקֹּתָ֖יו וּמִשְׁפָּטָ֑יו וְחָיִ֣יתָ וְרָבִ֔יתָ
וּבֵֽרַכְךָ֙ יְהוָ֣ה אֱלֹהֶ֔יךָ בָּאָ֕רֶץ אֲשֶׁר־אַתָּ֥ה בָא־שָׁ֖מָּה
לְרִשְׁתָּֽהּ׃

‎<span id="017">17</span> ‏וְאִם־יִפְנֶ֥ה לְבָבְךָ֖ וְלֹ֣א תִשְׁמָ֑ע
וְנִדַּחְתָּ֗ וְהִֽשְׁתַּחֲוִ֛יתָ לֵאלֹהִ֥ים אֲחֵרִ֖ים וַעֲבַדְתָּֽם׃

‎<span id="018">18</span> ‏הִגַּ֤דְתִּי לָכֶם֙ הַיּ֔וֹם כִּ֥י אָבֹ֖ד
תֹּאבֵד֑וּן לֹא־תַאֲרִיכֻ֤ן יָמִים֙ עַל־הָ֣אֲדָמָ֔ה אֲשֶׁ֨ר אַתָּ֤ה
עֹבֵר֙ אֶת־הַיַּרְדֵּ֔ן לָבֹ֥א שָׁ֖מָּה לְרִשְׁתָּֽהּ׃

‎<span id="019">19</span> ‏הַעִידֹ֨תִי בָכֶ֣ם הַיּוֹם֮ אֶת־הַשָּׁמַ֣יִם
וְאֶת־הָאָרֶץ֒ הַחַיִּ֤ים וְהַמָּ֙וֶת֙ נָתַ֣תִּי לְפָנֶ֔יךָ הַבְּרָכָ֖ה
וְהַקְּלָלָ֑ה וּבָֽחַרְתָּ֙ בַּֽחַיִּ֔ים לְמַ֥עַן תִּחְיֶ֖ה אַתָּ֥ה
וְזַרְעֶֽךָ׃

‎<span id="020">20</span> ‏לְאַֽהֲבָה֙ אֶת־יְהוָ֣ה אֱלֹהֶ֔יךָ לִשְׁמֹ֥עַ
בְּקֹל֖וֹ וּלְדָבְקָה־ב֑וֹ כִּ֣י ה֤וּא חַיֶּ֙יךָ֙ וְאֹ֣רֶךְ יָמֶ֔יךָ
לָשֶׁ֣בֶת עַל־הָאֲדָמָ֗ה אֲשֶׁר֩ נִשְׁבַּ֨ע יְהוָ֧ה לַאֲבֹתֶ֛יךָ
לְאַבְרָהָ֛ם לְיִצְחָ֥ק וּֽלְיַעֲקֹ֖ב לָתֵ֥ת לָהֶֽם׃ פ

1 wəhāyâ ḵî-yāḇō’û ‘āleyḵā kāl-hadəḇārîm hā’ēlleh habərāḵâ wəhaqqəlālâ
’ăšer nāṯatî ləfāneyḵā wahăšēḇōṯā ’el-ləḇāḇeḵā bəḵāl-hagwōyim ’ăšer
hidîḥăḵā yəhwâ ’ĕlōheyḵā šāmmâ:

2 wəšaḇətā ‘aḏ-yəhwâ ’ĕlōheyḵā wəšām<sup>a</sup>‘ətā ḇəqōlwō kəḵōl
’ăšer-’ānōḵî məṣaûəḵā hayywōm ’atâ ûḇāneyḵā bəḵāl-ləḇāḇəḵā
ûḇəḵāl-nafəšeḵā:

3 wəšāḇ yəhwâ ’ĕlōheyḵā ’eṯ-šəḇûṯəḵā wəriḥămeḵā wəšāḇ wəqibeṣəḵā
mikāl-hā‘ammîm ’ăšer hĕfîṣəḵā yəhwâ ’ĕlōheyḵā šāmmâ:

4 ’im-yihəyeh nid<sup>a</sup>ḥăḵā biqəṣēh haššāmāyim miššām yəqabeṣəḵā
yəhwâ ’ĕlōheyḵā ûmiššām yiqqāḥeḵā:

5 wehĕḇî’ăḵā yəhwâ ’ĕlōheyḵā ’el-hā’āreṣ ’ăšer-yārəšû ’ăḇōṯeyḵā
wîrišətāh wəhêṭiḇəḵā wəhirəbəḵā mē’ăḇōṯeyḵā:

6 ûmāl yəhwâ ’ĕlōheyḵā ’eṯ-ləḇāḇəḵā wə’eṯ-ləḇaḇ zarə‘eḵā lə’ahăḇâ
’eṯ-yəhwâ ’ĕlōheyḵā bəḵāl-ləḇāḇəḵā ûḇəḵāl-nafəšəḵā ləm<sup>a</sup>‘an
ḥayyeyḵā:

7 wənāṯan yəhwâ ’ĕlōheyḵā ’ēṯ kāl-hā’ālwōṯ hā’ēlleh ‘al-’ōyəḇeyḵā
wə‘al-śōnə’eyḵā ’ăšer rəḏāfûḵā:

8 wə’atâ ṯāšûḇ wəšām<sup>a</sup>‘ətā bəqwōl yəhwâ wə‘āśîṯā
’eṯ-kāl-miṣəwōṯāyw ’ăšer ’ānōḵî məṣaûəḵā hayywōm:

9 wəhwōṯîrəḵā yəhwâ ’ĕlōheyḵā bəḵōl\| m<sup>a</sup>‘ăśēh yāḏeḵā bifərî
ḇiṭənəḵā ûḇifərî ḇəhemətəḵā ûḇifərî ’aḏəmāṯəḵā ləṭwōḇâ kî\| yāšûḇ yəhwâ
lāśûś ‘āleyḵā ləṭwōḇ ka’ăšer-śāś ‘al-’ăḇōṯeyḵā:

10 kî ṯišəm<sup>a</sup>‘ bəqwōl yəhwâ ’ĕlōheyḵā lišəmōr miṣəwōṯāyw
wəḥuqqōṯāyw hakəṯûḇâ bəsēfer hatwōrâ hazzeh kî ṯāšûḇ ’el-yəhwâ ’ĕlōheyḵā
bəḵāl-ləḇāḇəḵā ûḇəḵāl-nafəšeḵā: f

11 kî hammiṣəwâ hazzō’ṯ ’ăšer ’ānōḵî məṣaûəḵā hayywōm lō’-nifəlē’ṯ hiw’
mimməḵā wəlō’ rəḥōqâ hiw’:

12 lō’ ḇaššāmayim hiw’ lē’mōr mî y<sup>a</sup>‘ăleh-llānû haššāmayəmâ
wəyiqqāḥehā llānû wəyašəmi‘ēnû ’ōṯāh wən<sup>a</sup>‘ăśennâ:

13 wəlō’-mē‘ēḇer layyām hiw’ lē’mōr mî y<sup>a</sup>‘ăḇār-lānû ’el-‘ēḇer
hayyām wəyiqqāḥehā llānû wəyašəmi‘ēnû ’ōṯāh wən<sup>a</sup>‘ăśennâ:

14 kî-qārwōḇ ’ēleyḵā hadāḇār mə’ōḏ bəfîḵā ûḇiləḇāḇəḵā
l<sup>a</sup>‘ăśōṯwō: s

15 rə’ēh nāṯatî ləfāneyḵā hayywōm ’eṯ-h<sup>a</sup>ḥayyîm wə’eṯ-haṭṭwōḇ
wə’eṯ-hammāweṯ wə’eṯ-hārā‘:

16 ’ăšer ’ānōḵî məṣaûəḵā hayywōm lə’ahăḇâ ’eṯ-yəhwâ ’ĕlōheyḵā lāleḵeṯ
biḏərāḵāyw wəlišəmōr miṣəwōṯāyw wəḥuqqōṯāyw ûmišəpāṭāyw wəḥāyîṯā
wərāḇîṯā ûḇēraḵəḵā yəhwâ ’ĕlōheyḵā bā’āreṣ ’ăšer-’atâ ḇā’-šāmmâ
lərišətāh:

17 wə’im-yifəneh ləḇāḇəḵā wəlō’ ṯišəmā‘ wənid<sup>a</sup>ḥətā
wəhišət<sup>a</sup>ḥăwîṯā lē’lōhîm ’ăḥērîm w<sup>a</sup>‘ăḇaḏətām:

18 higaḏətî lāḵem hayywōm kî ’āḇōḏ tō’ḇēḏûn lō’-ṯa’ărîḵun yāmîm
‘al-hā’ăḏāmâ ’ăšer ’atâ ‘ōḇēr ’eṯ-hayyarədēn lāḇō’ šāmmâ lərišətāh:

19 h<sup>a</sup>‘îḏōṯî ḇāḵem hayywōm ’eṯ-haššāmayim wə’eṯ-hā’āreṣ
h<sup>a</sup>ḥayyîm wəhammāweṯ nāṯatî ləfāneyḵā habərāḵâ wəhaqqəlālâ
ûḇāḥarətā b<sup>a</sup>ḥayyîm ləm<sup>a</sup>‘an tiḥəyeh ’atâ
wəzarə‘eḵā:

20 lə’ahăḇâ ’eṯ-yəhwâ ’ĕlōheyḵā lišəmō‘a bəqōlwō ûləḏāḇəqâ-ḇwō kî hû’
ḥayyeyḵā wə’ōreḵə yāmeyḵā lāšeḇeṯ ‘al-hā’ăḏāmâ ’ăšer nišəb<sup>a</sup>‘
yəhwâ la’ăḇōṯeyḵā lə’aḇərâām ləyiṣəḥāq ûləy<sup>a</sup>‘ăqōḇ lāṯēṯ lâem:
f

------------------------------------------------------------------------

[Next: Deuteronomy (Devarim) Chapter 31](deu031)
