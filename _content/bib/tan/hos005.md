[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/hos005)  [KJV](../kjv/hos005)  [Sep](../sep/hos005) 
[Vul](../vul/hos005)   
  
[Hosea (Hoshea) Index](hos)  
  [Previous](hos004)  [Next](hos006) 

------------------------------------------------------------------------

### Tanach (Hebrew): Hosea (Hoshea) Chapter 5

‎<span id="001">1</span> ‏שִׁמְעוּ־זֹ֨את הַכֹּהֲנִ֜ים וְהַקְשִׁ֣יבוּ׀
בֵּ֣ית יִשְׂרָאֵ֗ל וּבֵ֤ית הַמֶּ֙לֶךְ֙ הַאֲזִ֔ינוּ כִּ֥י לָכֶ֖ם
הַמִּשְׁפָּ֑ט כִּֽי־פַח֙ הֱיִיתֶ֣ם לְמִצְפָּ֔ה וְרֶ֖שֶׁת פְּרוּשָׂ֥ה
עַל־תָּבֽוֹר׃

‎<span id="002">2</span> ‏וְשַׁחֲטָ֥ה שֵׂטִ֖ים הֶעְמִ֑יקוּ וַאֲנִ֖י
מוּסָ֥ר לְכֻלָּֽם׃

‎<span id="003">3</span> ‏אֲנִי֙ יָדַ֣עְתִּי אֶפְרַ֔יִם וְיִשְׂרָאֵ֖ל
לֹֽא־נִכְחַ֣ד מִמֶּ֑נִּי כִּ֤י עַתָּה֙ הִזְנֵ֣יתָ אֶפְרַ֔יִם נִטְמָ֖א
יִשְׂרָאֵֽל׃

‎<span id="004">4</span> ‏לֹ֤א יִתְּנוּ֙ מַ֣עַלְלֵיהֶ֔ם לָשׁ֖וּב
אֶל־אֱלֹֽהֵיהֶ֑ם כִּ֣י ר֤וּחַ זְנוּנִים֙ בְּקִרְבָּ֔ם וְאֶת־יְהוָ֖ה לֹ֥א
יָדָֽעוּ׃

‎<span id="005">5</span> ‏וְעָנָ֥ה גְאֽוֹן־יִשְׂרָאֵ֖ל בְּפָנָ֑יו
וְיִשְׂרָאֵ֣ל וְאֶפְרַ֗יִם יִכָּֽשְׁלוּ֙ בַּעֲוֹנָ֔ם כָּשַׁ֥ל
גַּם־יְהוּדָ֖ה עִמָּֽם׃

‎<span id="006">6</span> ‏בְּצֹאנָ֣ם וּבִבְקָרָ֗ם יֵֽלְכ֛וּ לְבַקֵּ֥שׁ
אֶת־יְהוָ֖ה וְלֹ֣א יִמְצָ֑אוּ חָלַ֖ץ מֵהֶֽם׃

‎<span id="007">7</span> ‏בַּיהוָ֣ה בָּגָ֔דוּ כִּֽי־בָנִ֥ים זָרִ֖ים
יָלָ֑דוּ עַתָּ֛ה יֹאכְלֵ֥ם חֹ֖דֶשׁ אֶת־חֶלְקֵיהֶֽם׃ ס

‎<span id="008">8</span> ‏תִּקְע֤וּ שׁוֹפָר֙ בַּגִּבְעָ֔ה חֲצֹצְרָ֖ה
בָּרָמָ֑ה הָרִ֙יעוּ֙ בֵּ֣ית אָ֔וֶן אַחֲרֶ֖יךָ בִּנְיָמִֽין׃

‎<span id="009">9</span> ‏אֶפְרַ֙יִם֙ לְשַׁמָּ֣ה תִֽהְיֶ֔ה בְּי֖וֹם
תּֽוֹכֵחָ֑ה בְּשִׁבְטֵי֙ יִשְׂרָאֵ֔ל הוֹדַ֖עְתִּי נֶאֱמָנָֽה׃

‎<span id="010">10</span> ‏הָיוּ֙ שָׂרֵ֣י יְהוּדָ֔ה כְּמַסִּיגֵ֖י
גְּב֑וּל עֲלֵיהֶ֕ם אֶשְׁפּ֥וֹךְ כַּמַּ֖יִם עֶבְרָתִֽי׃

‎<span id="011">11</span> ‏עָשׁ֥וּק אֶפְרַ֖יִם רְצ֣וּץ מִשְׁפָּ֑ט כִּ֣י
הוֹאִ֔יל הָלַ֖ךְ אַחֲרֵי־צָֽו׃

‎<span id="012">12</span> ‏וַאֲנִ֥י כָעָ֖שׁ לְאֶפְרָ֑יִם וְכָרָקָ֖ב
לְבֵ֥ית יְהוּדָֽה׃

‎<span id="013">13</span> ‏וַיַּ֨רְא אֶפְרַ֜יִם אֶת־חָלְי֗וֹ וִֽיהוּדָה֙
אֶת־מְזֹר֔וֹ וַיֵּ֤לֶךְ אֶפְרַ֙יִם֙ אֶל־אַשּׁ֔וּר וַיִּשְׁלַ֖ח
אֶל־מֶ֣לֶךְ יָרֵ֑ב וְה֗וּא לֹ֤א יוּכַל֙ לִרְפֹּ֣א לָכֶ֔ם וְלֹֽא־יִגְהֶ֥ה
מִכֶּ֖ם מָזֽוֹר׃

‎<span id="014">14</span> ‏כִּ֣י אָנֹכִ֤י כַשַּׁ֙חַל֙ לְאֶפְרַ֔יִם
וְכַכְּפִ֖יר לְבֵ֣ית יְהוּדָ֑ה אֲנִ֨י אֲנִ֤י אֶטְרֹף֙ וְאֵלֵ֔ךְ אֶשָּׂ֖א
וְאֵ֥ין מַצִּֽיל׃

‎<span id="015">15</span> ‏אֵלֵ֤ךְ אָשׁ֙וּבָה֙ אֶל־מְקוֹמִ֔י עַ֥ד
אֲשֶֽׁר־יֶאְשְׁמ֖וּ וּבִקְשׁ֣וּ פָנָ֑י בַּצַּ֥ר לָהֶ֖ם יְשַׁחֲרֻֽנְנִי׃

1 šimə‘û-zō’ṯ hakōhănîm wəhaqəšîḇû\| bêṯ yiśərā’ēl ûḇêṯ hammeleḵə
ha’ăzînû kî lāḵem hammišəpāṭ kî-f<sup>a</sup>ḥ hĕyîṯem ləmiṣəpâ wərešeṯ
pərûśâ ‘al-tāḇwōr:

2 wəš<sup>a</sup>ḥăṭâ śēṭîm he‘əmîqû wa’ănî mûsār ləḵullām:

3 ’ănî yāḏ<sup>a</sup>‘ətî ’efərayim wəyiśərā’ēl lō’-niḵəḥaḏ mimmennî kî
‘atâ hizənêṯā ’efərayim niṭəmā’ yiśərā’ēl:

4 lō’ yitənû m<sup>a</sup>‘aləlêhem lāšûḇ ’el-’ĕlōhêhem kî rûḥa zənûnîm
bəqirəbām wə’eṯ-yəhwâ lō’ yāḏā‘û:

5 wə‘ānâ ḡə’wōn-yiśərā’ēl bəfānāyw wəyiśərā’ēl wə’efərayim yikāšəlû
b<sup>a</sup>‘ăwōnām kāšal gam-yəhûḏâ ‘immām:

6 bəṣō’nām ûḇiḇəqārām yēləḵû ləḇaqqēš ’eṯ-yəhwâ wəlō’ yiməṣā’û ḥālaṣ
mēhem:

7 bayhwâ bāḡāḏû kî-ḇānîm zārîm yālāḏû ‘atâ yō’ḵəlēm ḥōḏeš ’eṯ-ḥeləqêhem:
s

8 tiqə‘û šwōfār bagiḇə‘â ḥăṣōṣərâ bārāmâ hārî‘û bêṯ ’āwen
’<sup>a</sup>ḥăreyḵā binəyāmîn:

9 ’efərayim ləšammâ ṯihəyeh bəywōm twōḵēḥâ bəšiḇəṭê yiśərā’ēl
hwōḏ<sup>a</sup>‘ətî ne’ĕmānâ:

10 hāyû śārê yəhûḏâ kəmassîḡê gəḇûl ‘ălêhem ’ešəpwōḵə kammayim ‘eḇərāṯî:

11 ‘āšûq ’efərayim rəṣûṣ mišəpāṭ kî hwō’îl hālaḵə ’<sup>a</sup>ḥărê-ṣāw:

12 wa’ănî ḵā‘āš lə’efərāyim wəḵārāqāḇ ləḇêṯ yəhûḏâ:

13 wayyarə’ ’efərayim ’eṯ-ḥāləywō wîhûḏâ ’eṯ-məzōrwō wayyēleḵə ’efərayim
’el-’aššûr wayyišəl<sup>a</sup>ḥ ’el-meleḵə yārēḇ wəhû’ lō’ yûḵal
lirəpō’ lāḵem wəlō’-yiḡəheh mikem māzwōr:

14 kî ’ānōḵî ḵašš<sup>a</sup>ḥal lə’efərayim wəḵakəfîr ləḇêṯ yəhûḏâ ’ănî
’ănî ’eṭərōf wə’ēlēḵə ’eśśā’ wə’ên maṣṣîl:

15 ’ēlēḵə ’āšûḇâ ’el-məqwōmî ‘aḏ ’ăšer-ye’əšəmû ûḇiqəšû fānāy baṣṣar
lâem yəš<sup>a</sup>ḥărunənî:

------------------------------------------------------------------------

[Next: Hosea (Hoshea) Chapter 6](hos006)
