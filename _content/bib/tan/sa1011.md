[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa1011)  [KJV](../kjv/sa1011)  [Sep](../sep/sa1011) 
[Vul](../vul/sa1011)   
  
[1 Samuel (1 Shmuel) Index](sa1)  
  [Previous](sa1010)  [Next](sa1012) 

------------------------------------------------------------------------

### Tanach (Hebrew): 1 Samuel (1 Shmuel) Chapter 11

‎<span id="001">1</span> ‏וַיַּ֗עַל נָחָשׁ֙ הָֽעַמּוֹנִ֔י וַיִּ֖חַן
עַל־יָבֵ֣שׁ גִּלְעָ֑ד וַיֹּ֨אמְר֜וּ כָּל־אַנְשֵׁ֤י יָבֵישׁ֙ אֶל־נָחָ֔שׁ
כְּרָת־לָ֥נוּ בְרִ֖ית וְנַעַבְדֶֽךָּ׃

‎<span id="002">2</span> ‏וַיֹּ֣אמֶר אֲלֵיהֶ֗ם נָחָשׁ֙ הָעַמּוֹנִ֔י
בְּזֹאת֙ אֶכְרֹ֣ת לָכֶ֔ם בִּנְק֥וֹר לָכֶ֖ם כָּל־עֵ֣ין יָמִ֑ין
וְשַׂמְתִּ֥יהָ חֶרְפָּ֖ה עַל־כָּל־יִשְׂרָאֵֽל׃

‎<span id="003">3</span> ‏וַיֹּאמְר֨וּ אֵלָ֜יו זִקְנֵ֣י יָבֵ֗ישׁ הֶ֤רֶף
לָ֙נוּ֙ שִׁבְעַ֣ת יָמִ֔ים וְנִשְׁלְחָה֙ מַלְאָכִ֔ים בְּכֹ֖ל גְּב֣וּל
יִשְׂרָאֵ֑ל וְאִם־אֵ֥ין מוֹשִׁ֛יעַ אֹתָ֖נוּ וְיָצָ֥אנוּ אֵלֶֽיךָ׃

‎<span id="004">4</span> ‏וַיָּבֹ֤אוּ הַמַּלְאָכִים֙ גִּבְעַ֣ת שָׁא֔וּל
וַיְדַבְּר֥וּ הַדְּבָרִ֖ים בְּאָזְנֵ֣י הָעָ֑ם וַיִּשְׂא֧וּ כָל־הָעָ֛ם
אֶת־קוֹלָ֖ם וַיִּבְכּֽוּ׃

‎<span id="005">5</span> ‏וְהִנֵּ֣ה שָׁא֗וּל בָּ֣א אַחֲרֵ֤י הַבָּקָר֙
מִן־הַשָּׂדֶ֔ה וַיֹּ֣אמֶר שָׁא֔וּל מַה־לָּעָ֖ם כִּ֣י יִבְכּ֑וּ
וַיְסַ֨פְּרוּ־ל֔וֹ אֶת־דִּבְרֵ֖י אַנְשֵׁ֥י יָבֵֽישׁ׃

‎<span id="006">6</span> ‏וַתִּצְלַ֤ח רֽוּחַ־אֱלֹהִים֙ עַל־שָׁא֔וּל
בשמעו כְּשָׁמְע֖וֹ אֶת־הַדְּבָרִ֣ים הָאֵ֑לֶּה וַיִּ֥חַר אַפּ֖וֹ מְאֹֽד׃

‎<span id="007">7</span> ‏וַיִּקַּח֩ צֶ֨מֶד בָּקָ֜ר וַֽיְנַתְּחֵ֗הוּ
וַיְשַׁלַּ֞ח בְּכָל־גְּב֣וּל יִשְׂרָאֵל֮ בְּיַ֣ד הַמַּלְאָכִ֣ים׀ לֵאמֹר֒
אֲשֶׁר֩ אֵינֶ֨נּוּ יֹצֵ֜א אַחֲרֵ֤י שָׁאוּל֙ וְאַחַ֣ר שְׁמוּאֵ֔ל כֹּ֥ה
יֵעָשֶׂ֖ה לִבְקָר֑וֹ וַיִּפֹּ֤ל פַּֽחַד־יְהוָה֙ עַל־הָעָ֔ם וַיֵּצְא֖וּ
כְּאִ֥ישׁ אֶחָֽד׃

‎<span id="008">8</span> ‏וַֽיִּפְקְדֵ֖ם בְּבָ֑זֶק וַיִּהְי֤וּ
בְנֵֽי־יִשְׂרָאֵל֙ שְׁלֹ֣שׁ מֵא֣וֹת אֶ֔לֶף וְאִ֥ישׁ יְהוּדָ֖ה
שְׁלֹשִׁ֥ים אָֽלֶף׃

‎<span id="009">9</span> ‏וַיֹּאמְר֞וּ לַמַּלְאָכִ֣ים הַבָּאִ֗ים כֹּ֤ה
תֹֽאמְרוּן֙ לְאִישׁ֙ יָבֵ֣ישׁ גִּלְעָ֔ד מָחָ֛ר תִּהְיֶֽה־לָכֶ֥ם
תְּשׁוּעָ֖ה בחם כְּחֹ֣ם הַשָּׁ֑מֶשׁ וַיָּבֹ֣אוּ הַמַּלְאָכִ֗ים
וַיַּגִּ֛ידוּ לְאַנְשֵׁ֥י יָבֵ֖ישׁ וַיִּשְׂמָֽחוּ׃

‎<span id="010">10</span> ‏וַֽיֹּאמְרוּ֙ אַנְשֵׁ֣י יָבֵ֔ישׁ מָחָ֖ר
נֵצֵ֣א אֲלֵיכֶ֑ם וַעֲשִׂיתֶ֣ם לָּ֔נוּ כְּכָל־הַטּ֖וֹב בְּעֵינֵיכֶֽם׃ ס

‎<span id="011">11</span> ‏וַיְהִ֣י מִֽמָּחֳרָ֗ת וַיָּ֨שֶׂם שָׁא֣וּל
אֶת־הָעָם֮ שְׁלֹשָׁ֣ה רָאשִׁים֒ וַיָּבֹ֤אוּ בְתוֹךְ־הַֽמַּחֲנֶה֙
בְּאַשְׁמֹ֣רֶת הַבֹּ֔קֶר וַיַּכּ֥וּ אֶת־עַמּ֖וֹן עַד־חֹ֣ם הַיּ֑וֹם
וַיְהִ֤י הַנִּשְׁאָרִים֙ וַיָּפֻ֔צוּ וְלֹ֥א נִשְׁאֲרוּ־בָ֖ם שְׁנַ֥יִם
יָֽחַד׃

‎<span id="012">12</span> ‏וַיֹּ֤אמֶר הָעָם֙ אֶל־שְׁמוּאֵ֔ל מִ֣י
הָאֹמֵ֔ר שָׁא֖וּל יִמְלֹ֣ךְ עָלֵ֑ינוּ תְּנ֥וּ הָאֲנָשִׁ֖ים וּנְמִיתֵֽם׃

‎<span id="013">13</span> ‏וַיֹּ֣אמֶר שָׁא֔וּל לֹֽא־יוּמַ֥ת אִ֖ישׁ
בַּיּ֣וֹם הַזֶּ֑ה כִּ֥י הַיּ֛וֹם עָשָֽׂה־יְהוָ֥ה תְּשׁוּעָ֖ה
בְּיִשְׂרָאֵֽל׃ ס

‎<span id="014">14</span> ‏וַיֹּ֤אמֶר שְׁמוּאֵל֙ אֶל־הָעָ֔ם לְכ֖וּ
וְנֵלְכָ֣ה הַגִּלְגָּ֑ל וּנְחַדֵּ֥שׁ שָׁ֖ם הַמְּלוּכָֽה׃

‎<span id="015">15</span> ‏וַיֵּלְכ֨וּ כָל־הָעָ֜ם הַגִּלְגָּ֗ל
וַיַּמְלִכוּ֩ שָׁ֨ם אֶת־שָׁא֜וּל לִפְנֵ֤י יְהוָה֙ בַּגִּלְגָּ֔ל
וַיִּזְבְּחוּ־שָׁ֛ם זְבָחִ֥ים שְׁלָמִ֖ים לִפְנֵ֣י יְהוָ֑ה וַיִּשְׂמַ֨ח
שָׁ֥ם שָׁא֛וּל וְכָל־אַנְשֵׁ֥י יִשְׂרָאֵ֖ל עַד־מְאֹֽד׃ פ

1 wayy<sup>a</sup>‘al nāḥāš hā‘ammwōnî wayyiḥan ‘al-yāḇēš gilə‘āḏ
wayyō’mərû kāl-’anəšê yāḇêš ’el-nāḥāš kərāṯ-lānû ḇərîṯ
wən<sup>a</sup>‘aḇəḏeḵḵā:

2 wayyō’mer ’ălêhem nāḥāš hā‘ammwōnî bəzō’ṯ ’eḵərōṯ lāḵem binəqwōr lāḵem
kāl-‘ên yāmîn wəśamətîhā ḥerəpâ ‘al-kāl-yiśərā’ēl:

3 wayyō’mərû ’ēlāyw ziqənê yāḇêš heref lānû šiḇə‘aṯ yāmîm wənišələḥâ
malə’āḵîm bəḵōl gəḇûl yiśərā’ēl wə’im-’ên mwōšî‘a ’ōṯānû wəyāṣā’nû
’ēleyḵā:

4 wayyāḇō’û hammalə’āḵîm giḇə‘aṯ šā’ûl wayəḏabərû hadəḇārîm bə’āzənê
hā‘ām wayyiśə’û ḵāl-hā‘ām ’eṯ-qwōlām wayyiḇəkû:

5 wəhinnēh šā’ûl bā’ ’<sup>a</sup>ḥărê habāqār min-haśśāḏeh wayyō’mer
šā’ûl mah-llā‘ām kî yiḇəkû wayəsapərû-lwō ’eṯ-diḇərê ’anəšê yāḇêš:

6 watiṣəl<sup>a</sup>ḥ rûḥa-’ĕlōhîm ‘al-šā’ûl bəšāmə‘wō kəšāmə‘wō
’eṯ-hadəḇārîm hā’ēlleh wayyiḥar ’apwō mə’ōḏ:

7 wayyiqq<sup>a</sup>ḥ ṣemeḏ bāqār wayənatəḥēhû wayəšall<sup>a</sup>ḥ
bəḵāl-gəḇûl yiśərā’ēl bəyaḏ hammalə’āḵîm\| lē’mōr ’ăšer ’ênennû yōṣē’
’<sup>a</sup>ḥărê šā’ûl wə’<sup>a</sup>ḥar šəmû’ēl kōh yē‘āśeh liḇəqārwō
wayyipōl p<sup>a</sup>ḥaḏ-yəhwâ ‘al-hā‘ām wayyēṣə’û kə’îš ’eḥāḏ:

8 wayyifəqəḏēm bəḇāzeq wayyihəyû ḇənê-yiśərā’ēl šəlōš mē’wōṯ ’elef wə’îš
yəhûḏâ šəlōšîm ’ālef:

9 wayyō’mərû lammalə’āḵîm habā’îm kōh ṯō’mərûn lə’îš yāḇêš gilə‘āḏ māḥār
tihəyeh-lāḵem təšû‘â bəḥōm kəḥōm haššāmeš wayyāḇō’û hammalə’āḵîm
wayyagîḏû lə’anəšê yāḇêš wayyiśəmāḥû:

10 wayyō’mərû ’anəšê yāḇêš māḥār nēṣē’ ’ălêḵem w<sup>a</sup>‘ăśîṯem
llānû kəḵāl-haṭṭwōḇ bə‘ênêḵem: s

11 wayəhî mimmāḥŏrāṯ wayyāśem šā’ûl ’eṯ-hā‘ām šəlōšâ rā’šîm wayyāḇō’û
ḇəṯwōḵə-hamm<sup>a</sup>ḥăneh bə’ašəmōreṯ habōqer wayyakû ’eṯ-‘ammwōn
‘aḏ-ḥōm hayywōm wayəhî hannišə’ārîm wayyāfuṣû wəlō’ nišə’ărû-ḇām šənayim
yāḥaḏ:

12 wayyō’mer hā‘ām ’el-šəmû’ēl mî hā’ōmēr šā’ûl yiməlōḵə ‘ālênû tənû
hā’ănāšîm ûnəmîṯēm:

13 wayyō’mer šā’ûl lō’-yûmaṯ ’îš bayywōm hazzeh kî hayywōm ‘āśâ-yəhwâ
təšû‘â bəyiśərā’ēl: s

14 wayyō’mer šəmû’ēl ’el-hā‘ām ləḵû wənēləḵâ hagiləgāl ûnəḥadēš šām
hamməlûḵâ:

15 wayyēləḵû ḵāl-hā‘ām hagiləgāl wayyaməliḵû šām ’eṯ-šā’ûl lifənê yəhwâ
bagiləgāl wayyizəbəḥû-šām zəḇāḥîm šəlāmîm lifənê yəhwâ
wayyiśəm<sup>a</sup>ḥ šām šā’ûl wəḵāl-’anəšê yiśərā’ēl ‘aḏ-mə’ōḏ: f

------------------------------------------------------------------------

[Next: 1 Samuel (1 Shmuel) Chapter 12](sa1012)
