[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen028)  [KJV](../kjv/gen028)  [Sep](../sep/gen028) 
[Vul](../vul/gen028)   
  
[Genesis (Bereshit) Index](gen)  
  [Previous](gen027)  [Next](gen029) 

------------------------------------------------------------------------

### Tanach (Hebrew): Genesis (Bereshit) Chapter 28

‎<span id="001">1</span> ‏וַיִּקְרָ֥א יִצְחָ֛ק אֶֽל־יַעֲקֹ֖ב וַיְבָ֣רֶךְ
אֹת֑וֹ וַיְצַוֵּ֙הוּ֙ וַיֹּ֣אמֶר ל֔וֹ לֹֽא־תִקַּ֥ח אִשָּׁ֖ה מִבְּנ֥וֹת
כְּנָֽעַן׃

‎<span id="002">2</span> ‏ק֥וּם לֵךְ֙ פַּדֶּ֣נָֽה אֲרָ֔ם בֵּ֥יתָה
בְתוּאֵ֖ל אֲבִ֣י אִמֶּ֑ךָ וְקַח־לְךָ֤ מִשָּׁם֙ אִשָּׁ֔ה מִבְּנ֥וֹת
לָבָ֖ן אֲחִ֥י אִמֶּֽךָ׃

‎<span id="003">3</span> ‏וְאֵ֤ל שַׁדַּי֙ יְבָרֵ֣ךְ אֹֽתְךָ֔ וְיַפְרְךָ֖
וְיַרְבֶּ֑ךָ וְהָיִ֖יתָ לִקְהַ֥ל עַמִּֽים׃

‎<span id="004">4</span> ‏וְיִֽתֶּן־לְךָ֙ אֶת־בִּרְכַּ֣ת אַבְרָהָ֔ם
לְךָ֖ וּלְזַרְעֲךָ֣ אִתָּ֑ךְ לְרִשְׁתְּךָ֙ אֶת־אֶ֣רֶץ מְגֻרֶ֔יךָ
אֲשֶׁר־נָתַ֥ן אֱלֹהִ֖ים לְאַבְרָהָֽם׃

‎<span id="005">5</span> ‏וַיִּשְׁלַ֤ח יִצְחָק֙ אֶֽת־יַעֲקֹ֔ב וַיֵּ֖לֶךְ
פַּדֶּ֣נָֽה אֲרָ֑ם אֶל־לָבָ֤ן בֶּן־בְּתוּאֵל֙ הָֽאֲרַמִּ֔י אֲחִ֣י
רִבְקָ֔ה אֵ֥ם יַעֲקֹ֖ב וְעֵשָֽׂו׃

‎<span id="006">6</span> ‏וַיַּ֣רְא עֵשָׂ֗ו כִּֽי־בֵרַ֣ךְ יִצְחָק֮
אֶֽת־יַעֲקֹב֒ וְשִׁלַּ֤ח אֹתוֹ֙ פַּדֶּ֣נָֽה אֲרָ֔ם לָקַֽחַת־ל֥וֹ
מִשָּׁ֖ם אִשָּׁ֑ה בְּבָרֲכ֣וֹ אֹת֔וֹ וַיְצַ֤ו עָלָיו֙ לֵאמֹ֔ר
לֹֽא־תִקַּ֥ח אִשָּׁ֖ה מִבְּנ֥וֹת כְּנָֽעַן׃

‎<span id="007">7</span> ‏וַיִּשְׁמַ֣ע יַעֲקֹ֔ב אֶל־אָבִ֖יו
וְאֶל־אִמּ֑וֹ וַיֵּ֖לֶךְ פַּדֶּ֥נָֽה אֲרָֽם׃

‎<span id="008">8</span> ‏וַיַּ֣רְא עֵשָׂ֔ו כִּ֥י רָע֖וֹת בְּנ֣וֹת
כְּנָ֑עַן בְּעֵינֵ֖י יִצְחָ֥ק אָבִֽיו׃

‎<span id="009">9</span> ‏וַיֵּ֥לֶךְ עֵשָׂ֖ו אֶל־יִשְׁמָעֵ֑אל וַיִּקַּ֡ח
אֶֽת־מָחֲלַ֣ת׀ בַּת־יִשְׁמָעֵ֨אל בֶּן־אַבְרָהָ֜ם אֲח֧וֹת נְבָי֛וֹת
עַל־נָשָׁ֖יו ל֥וֹ לְאִשָּֽׁה׃ ס

‎<span id="010">10</span> ‏וַיֵּצֵ֥א יַעֲקֹ֖ב מִבְּאֵ֣ר שָׁ֑בַע
וַיֵּ֖לֶךְ חָרָֽנָה׃

‎<span id="011">11</span> ‏וַיִּפְגַּ֨ע בַּמָּק֜וֹם וַיָּ֤לֶן שָׁם֙
כִּי־בָ֣א הַשֶּׁ֔מֶשׁ וַיִּקַּח֙ מֵאַבְנֵ֣י הַמָּק֔וֹם וַיָּ֖שֶׂם
מְרַֽאֲשֹׁתָ֑יו וַיִּשְׁכַּ֖ב בַּמָּק֥וֹם הַהֽוּא׃

‎<span id="012">12</span> ‏וַֽיַּחֲלֹ֗ם וְהִנֵּ֤ה סֻלָּם֙ מֻצָּ֣ב
אַ֔רְצָה וְרֹאשׁ֖וֹ מַגִּ֣יעַ הַשָּׁמָ֑יְמָה וְהִנֵּה֙ מַלְאֲכֵ֣י
אֱלֹהִ֔ים עֹלִ֥ים וְיֹרְדִ֖ים בּֽוֹ׃

‎<span id="013">13</span> ‏וְהִנֵּ֨ה יְהוָ֜ה נִצָּ֣ב עָלָיו֮ וַיֹּאמַר֒
אֲנִ֣י יְהוָ֗ה אֱלֹהֵי֙ אַבְרָהָ֣ם אָבִ֔יךָ וֵאלֹהֵ֖י יִצְחָ֑ק הָאָ֗רֶץ
אֲשֶׁ֤ר אַתָּה֙ שֹׁכֵ֣ב עָלֶ֔יהָ לְךָ֥ אֶתְּנֶ֖נָּה וּלְזַרְעֶֽךָ׃

‎<span id="014">14</span> ‏וְהָיָ֤ה זַרְעֲךָ֙ כַּעֲפַ֣ר הָאָ֔רֶץ
וּפָרַצְתָּ֛ יָ֥מָּה וָקֵ֖דְמָה וְצָפֹ֣נָה וָנֶ֑גְבָּה וְנִבְרֲכ֥וּ
בְךָ֛ כָּל־מִשְׁפְּחֹ֥ת הָאֲדָמָ֖ה וּבְזַרְעֶֽךָ׃

‎<span id="015">15</span> ‏וְהִנֵּ֨ה אָנֹכִ֜י עִמָּ֗ךְ וּשְׁמַרְתִּ֙יךָ֙
בְּכֹ֣ל אֲשֶׁר־תֵּלֵ֔ךְ וַהֲשִׁ֣בֹתִ֔יךָ אֶל־הָאֲדָמָ֖ה הַזֹּ֑את כִּ֚י
לֹ֣א אֶֽעֱזָבְךָ֔ עַ֚ד אֲשֶׁ֣ר אִם־עָשִׂ֔יתִי אֵ֥ת אֲשֶׁר־דִּבַּ֖רְתִּי
לָֽךְ׃

‎<span id="016">16</span> ‏וַיִּיקַ֣ץ יַעֲקֹב֮ מִשְּׁנָתוֹ֒
וַיֹּ֕אמֶר<sup>3</sup> אָכֵן֙ יֵ֣שׁ יְהוָ֔ה בַּמָּק֖וֹם הַזֶּ֑ה
וְאָנֹכִ֖י לֹ֥א יָדָֽעְתִּי׃

‎<span id="017">17</span> ‏וַיִּירָא֙ וַיֹּאמַ֔ר מַה־נּוֹרָ֖א הַמָּק֣וֹם
הַזֶּ֑ה אֵ֣ין זֶ֗ה כִּ֚י אִם־בֵּ֣ית אֱלֹהִ֔ים וְזֶ֖ה שַׁ֥עַר
הַשָּׁמָֽיִם׃

‎<span id="018">18</span> ‏וַיַּשְׁכֵּ֨ם יַעֲקֹ֜ב בַּבֹּ֗קֶר וַיִּקַּ֤ח
אֶת־הָאֶ֙בֶן֙ אֲשֶׁר־שָׂ֣ם מְרַֽאֲשֹׁתָ֔יו וַיָּ֥שֶׂם אֹתָ֖הּ מַצֵּבָ֑ה
וַיִּצֹ֥ק שֶׁ֖מֶן עַל־רֹאשָֽׁהּ׃

‎<span id="019">19</span> ‏וַיִּקְרָ֛א אֶת־שֵֽׁם־הַמָּק֥וֹם הַה֖וּא
בֵּֽית־אֵ֑ל וְאוּלָ֛ם ל֥וּז שֵׁם־הָעִ֖יר לָרִאשֹׁנָֽה׃

‎<span id="020">20</span> ‏וַיִּדַּ֥ר יַעֲקֹ֖ב נֶ֣דֶר לֵאמֹ֑ר
אִם־יִהְיֶ֨ה אֱלֹהִ֜ים עִמָּדִ֗י וּשְׁמָרַ֙נִי֙ בַּדֶּ֤רֶךְ הַזֶּה֙
אֲשֶׁ֣ר אָנֹכִ֣י הוֹלֵ֔ךְ וְנָֽתַן־לִ֥י לֶ֛חֶם לֶאֱכֹ֖ל וּבֶ֥גֶד
לִלְבֹּֽשׁ׃

‎<span id="021">21</span> ‏וְשַׁבְתִּ֥י בְשָׁל֖וֹם אֶל־בֵּ֣ית אָבִ֑י
וְהָיָ֧ה יְהוָ֛ה לִ֖י לֵאלֹהִֽים׃

‎<span id="022">22</span> ‏וְהָאֶ֣בֶן הַזֹּ֗את אֲשֶׁר־שַׂ֙מְתִּי֙
מַצֵּבָ֔ה יִהְיֶ֖ה בֵּ֣ית אֱלֹהִ֑ים וְכֹל֙ אֲשֶׁ֣ר תִּתֶּן־לִ֔י עַשֵּׂ֖ר
אֲעַשְּׂרֶ֥נּוּ לָֽךְ׃

1 wayyiqərā’ yiṣəḥāq ’el-y<sup>a</sup>‘ăqōḇ wayəḇāreḵə ’ōṯwō wayəṣaûēhû
wayyō’mer lwō lō’-ṯiqq<sup>a</sup>ḥ ’iššâ mibənwōṯ kənā‘an:

2 qûm lēḵə padenâ ’ărām bêṯâ ḇəṯû’ēl ’ăḇî ’immeḵā wəq<sup>a</sup>ḥ-ləḵā
miššām ’iššâ mibənwōṯ lāḇān ’ăḥî ’immeḵā:

3 wə’ēl šaday yəḇārēḵə ’ōṯəḵā wəyafərəḵā wəyarəbeḵā wəhāyîṯā liqəhal
‘ammîm:

4 wəyiten-ləḵā ’eṯ-birəkaṯ ’aḇərâām ləḵā ûləzarə‘ăḵā ’itāḵə lərišətəḵā
’eṯ-’ereṣ məḡureyḵā ’ăšer-nāṯan ’ĕlōhîm lə’aḇərâām:

5 wayyišəl<sup>a</sup>ḥ yiṣəḥāq ’eṯ-y<sup>a</sup>‘ăqōḇ wayyēleḵə padenâ
’ărām ’el-lāḇān ben-bəṯû’ēl hā’ărammî ’ăḥî riḇəqâ ’ēm y<sup>a</sup>‘ăqōḇ
wə‘ēśāw:

6 wayyarə’ ‘ēśāw kî-ḇēraḵə yiṣəḥāq ’eṯ-y<sup>a</sup>‘ăqōḇ
wəšill<sup>a</sup>ḥ ’ōṯwō padenâ ’ărām lāq<sup>a</sup>ḥaṯ-lwō miššām
’iššâ bəḇārăḵwō ’ōṯwō wayəṣaw ‘ālāyw lē’mōr lō’-ṯiqq<sup>a</sup>ḥ ’iššâ
mibənwōṯ kənā‘an:

7 wayyišəm<sup>a</sup>‘ y<sup>a</sup>‘ăqōḇ ’el-’āḇîw wə’el-’immwō
wayyēleḵə padenâ ’ărām:

8 wayyarə’ ‘ēśāw kî rā‘wōṯ bənwōṯ kənā‘an bə‘ênê yiṣəḥāq ’āḇîw:

9 wayyēleḵə ‘ēśāw ’el-yišəmā‘ē’l wayyiqq<sup>a</sup>ḥ ’eṯ-māḥălaṯ\|
baṯ-yišəmā‘ē’l ben-’aḇərâām ’ăḥwōṯ nəḇāywōṯ ‘al-nāšāyw lwō lə’iššâ: s

10 wayyēṣē’ y<sup>a</sup>‘ăqōḇ mibə’ēr šāḇ<sup>a</sup>‘ wayyēleḵə
ḥārānâ:

11 wayyifəg<sup>a</sup>‘ bammāqwōm wayyālen šām kî-ḇā’ haššemeš
wayyiqq<sup>a</sup>ḥ mē’aḇənê hammāqwōm wayyāśem məra’ăšōṯāyw wayyišəkaḇ
bammāqwōm hahû’:

12 wayy<sup>a</sup>ḥălōm wəhinnēh sullām muṣṣāḇ ’arəṣâ wərō’šwō magî‘a
haššāmāyəmâ wəhinnēh malə’ăḵê ’ĕlōhîm ‘ōlîm wəyōrəḏîm bwō:

13 wəhinnēh yəhwâ niṣṣāḇ ‘ālāyw wayyō’mar ’ănî yəhwâ ’ĕlōhê ’aḇərâām
’āḇîḵā wē’lōhê yiṣəḥāq hā’āreṣ ’ăšer ’atâ šōḵēḇ ‘āleyhā ləḵā ’etənennâ
ûləzarə‘eḵā:

14 wəhāyâ zarə‘ăḵā k<sup>a</sup>‘ăfar hā’āreṣ ûfāraṣətā yāmmâ wāqēḏəmâ
wəṣāfōnâ wāneḡəbâ wəniḇərăḵû ḇəḵā kāl-mišəpəḥōṯ hā’ăḏāmâ ûḇəzarə‘eḵā:

15 wəhinnēh ’ānōḵî ‘immāḵə ûšəmarətîḵā bəḵōl ’ăšer-tēlēḵə wahăšiḇōṯîḵā
’el-hā’ăḏāmâ hazzō’ṯ kî lō’ ’e‘ĕzāḇəḵā ‘aḏ ’ăšer ’im-‘āśîṯî ’ēṯ
’ăšer-dibarətî lāḵə:

16 wayyîqaṣ y<sup>a</sup>‘ăqōḇ miššənāṯwō wayyō’mer<sup>3</sup> ’āḵēn
yēš yəhwâ bammāqwōm hazzeh wə’ānōḵî lō’ yāḏā‘ətî:

17 wayyîrā’ wayyō’mar mah-nnwōrā’ hammāqwōm hazzeh ’ên zeh kî ’im-bêṯ
’ĕlōhîm wəzeh š<sup>a</sup>‘ar haššāmāyim:

18 wayyašəkēm y<sup>a</sup>‘ăqōḇ babōqer wayyiqq<sup>a</sup>ḥ
’eṯ-hā’eḇen ’ăšer-śām məra’ăšōṯāyw wayyāśem ’ōṯāh maṣṣēḇâ wayyiṣōq šemen
‘al-rō’šāh:

19 wayyiqərā’ ’eṯ-šēm-hammāqwōm hahû’ bêṯ-’ēl wə’ûlām lûz šēm-hā‘îr
lāri’šōnâ:

20 wayyidar y<sup>a</sup>‘ăqōḇ neḏer lē’mōr ’im-yihəyeh ’ĕlōhîm ‘immāḏî
ûšəmāranî badereḵə hazzeh ’ăšer ’ānōḵî hwōlēḵə wənāṯan-lî leḥem le’ĕḵōl
ûḇeḡeḏ liləbōš:

21 wəšaḇətî ḇəšālwōm ’el-bêṯ ’āḇî wəhāyâ yəhwâ lî lē’lōhîm:

22 wəhā’eḇen hazzō’ṯ ’ăšer-śamətî maṣṣēḇâ yihəyeh bêṯ ’ĕlōhîm wəḵōl
’ăšer titen-lî ‘aśśēr ’ă‘aśśərennû lāḵə:

------------------------------------------------------------------------

[Next: Genesis (Bereshit) Chapter 29](gen029)
