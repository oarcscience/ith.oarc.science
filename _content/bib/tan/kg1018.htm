<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Tanach, full text etext at Intangible Textual Heritage">
<META name="keywords" content="Bible Scripture Tanach Judaism Jewish Hebrew">
<TITLE>Tanach: 1 Kings (1 Melakhim): 1 Kings (1 Melakhim) Chapter 18</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/kg1018.htm">Polyglot</A>&nbsp;
<A HREF="../kjv/kg1018.htm">KJV</A>&nbsp;
<A HREF="../sep/kg1018.htm">Sep</A>&nbsp;
<A HREF="../vul/kg1018.htm">Vul</A>&nbsp;

<BR>
<BR><A HREF="kg1.htm">1 Kings (1 Melakhim) Index</A><BR>
&nbsp;
<A HREF="kg1017.htm">Previous</A>&nbsp;
<A HREF="kg1019.htm">Next</A>&nbsp;
</CENTER>
<HR>
</P>
<H3 ALIGN="CENTER">Tanach (Hebrew): 1 Kings (1 Melakhim) Chapter 18</H3><TABLE WIDTH="100%" BORDER="1">
<TR>
<TD WIDTH="50%" VALIGN="TOP">
<P ALIGN="RIGHT"><span lang="he">&#8206;<a name="001">1</A>&nbsp;&#8207;וַיְהִי֙ יָמִ֣ים רַבִּ֔ים וּדְבַר־יְהוָ֗ה הָיָה֙ אֶל־אֵ֣לִיָּ֔הוּ בַּשָּׁנָ֥ה הַשְּׁלִישִׁ֖ית לֵאמֹ֑ר לֵ֚ךְ הֵרָאֵ֣ה אֶל־אַחְאָ֔ב וְאֶתְּנָ֥ה מָטָ֖ר עַל־פְּנֵ֥י הָאֲדָמָֽה׃ </P>
<P ALIGN="RIGHT"><span lang="he">&#8206;<a name="002">2</A>&nbsp;&#8207;וַיֵּ֙לֶךְ֙ אֵֽלִיָּ֔הוּ לְהֵרָא֖וֹת אֶל־אַחְאָ֑ב וְהָרָעָ֖ב חָזָ֥ק בְּשֹׁמְרֽוֹן׃ </P>
<P ALIGN="RIGHT"><span lang="he">&#8206;<a name="003">3</A>&nbsp;&#8207;וַיִּקְרָ֣א אַחְאָ֔ב אֶל־עֹבַדְיָ֖הוּ אֲשֶׁ֣ר עַל־הַבָּ֑יִת וְעֹבַדְיָ֗הוּ הָיָ֥ה יָרֵ֛א אֶת־יְהוָ֖ה מְאֹֽד׃ </P>
<P ALIGN="RIGHT"><span lang="he">&#8206;<a name="004">4</A>&nbsp;&#8207;וַיְהִי֙ בְּהַכְרִ֣ית אִיזֶ֔בֶל אֵ֖ת נְבִיאֵ֣י יְהוָ֑ה וַיִּקַּ֨ח עֹבַדְיָ֜הוּ מֵאָ֣ה נְבִאִ֗ים וַֽיַּחְבִּיאֵ֞ם חֲמִשִּׁ֥ים אִישׁ֙ בַּמְּעָרָ֔ה וְכִלְכְּלָ֖ם לֶ֥חֶם וָמָֽיִם׃ </P>
<P ALIGN="RIGHT"><span lang="he">&#8206;<a name="005">5</A>&nbsp;&#8207;וַיֹּ֤אמֶר אַחְאָב֙ אֶל־עֹ֣בַדְיָ֔הוּ לֵ֤ךְ בָּאָ֙רֶץ֙ אֶל־כָּל־מַעְיְנֵ֣י הַמַּ֔יִם וְאֶ֖ל כָּל־הַנְּחָלִ֑ים אוּלַ֣י׀ נִמְצָ֣א חָצִ֗יר וּנְחַיֶּה֙ ס֣וּס וָפֶ֔רֶד וְל֥וֹא נַכְרִ֖ית מֵהַבְּהֵמָֽה׃ </P>
<P ALIGN="RIGHT"><span lang="he">&#8206;<a name="006">6</A>&nbsp;&#8207;וַֽיְחַלְּק֥וּ לָהֶ֛ם אֶת־הָאָ֖רֶץ לַֽעֲבָר־בָּ֑הּ אַחְאָ֞ב הָלַ֨ךְ בְּדֶ֤רֶךְ אֶחָד֙ לְבַדּ֔וֹ וְעֹֽבַדְיָ֛הוּ הָלַ֥ךְ בְּדֶרֶךְ־אֶחָ֖ד לְבַדּֽוֹ׃ </P>
<P ALIGN="RIGHT"><span lang="he">&#8206;<a name="007">7</A>&nbsp;&#8207;וַיְהִ֤י עֹבַדְיָ֙הוּ֙ בַּדֶּ֔רֶךְ וְהִנֵּ֥ה אֵלִיָּ֖הוּ לִקְרָאת֑וֹ וַיַּכִּרֵ֙הוּ֙ וַיִּפֹּ֣ל עַל־פָּנָ֔יו וַיֹּ֕אמֶר הַאַתָּ֥ה זֶ֖ה אֲדֹנִ֥י אֵלִיָּֽהוּ׃ </P>
<P ALIGN="RIGHT"><span lang="he">&#8206;<a name="008">8</A>&nbsp;&#8207;וַיֹּ֥אמֶר ל֖וֹ אָ֑נִי לֵ֛ךְ אֱמֹ֥ר לַאדֹנֶ֖יךָ הִנֵּ֥ה אֵלִיָּֽהוּ׃ </P>
<P ALIGN="RIGHT"><span lang="he">&#8206;<a name="009">9</A>&nbsp;&#8207;וַיֹּ֖אמֶר מֶ֣ה חָטָ֑אתִי כִּֽי־אַתָּ֞ה נֹתֵ֧ן אֶֽת־עַבְדְּךָ֛ בְּיַד־אַחְאָ֖ב לַהֲמִיתֵֽנִי׃ </P>
<P ALIGN="RIGHT"><span lang="he">&#8206;<a name="010">10</A>&nbsp;&#8207;חַ֣י׀ יְהוָ֣ה אֱלֹהֶ֗יךָ אִם־יֶשׁ־גּ֤וֹי וּמַמְלָכָה֙ אֲ֠שֶׁר לֹֽא־שָׁלַ֨ח אֲדֹנִ֥י שָׁם֙ לְבַקֶּשְׁךָ֔ וְאָמְר֖וּ אָ֑יִן וְהִשְׁבִּ֤יעַ אֶת־הַמַּמְלָכָה֙ וְאֶת־הַגּ֔וֹי כִּ֖י לֹ֥א יִמְצָאֶֽכָּה׃ </P>
<P ALIGN="RIGHT"><span lang="he">&#8206;<a name="011">11</A>&nbsp;&#8207;וְעַתָּ֖ה אַתָּ֣ה אֹמֵ֑ר לֵ֛ךְ אֱמֹ֥ר לַאדֹנֶ֖יךָ הִנֵּ֥ה אֵלִיָּֽהוּ׃ </P>
<P ALIGN="RIGHT"><span lang="he">&#8206;<a name="012">12</A>&nbsp;&#8207;וְהָיָ֞ה אֲנִ֣י׀ אֵלֵ֣ךְ מֵאִתָּ֗ךְ וְר֨וּחַ יְהוָ֤ה׀ יִֽשָּׂאֲךָ֙ עַ֚ל אֲשֶׁ֣ר לֹֽא־אֵדָ֔ע וּבָ֨אתִי לְהַגִּ֧יד לְאַחְאָ֛ב וְלֹ֥א יִֽמְצָאֲךָ֖ וַהֲרָגָ֑נִי וְעַבְדְּךָ֛ יָרֵ֥א אֶת־יְהוָ֖ה מִנְּעֻרָֽי׃ </P>
<P ALIGN="RIGHT"><span lang="he">&#8206;<a name="013">13</A>&nbsp;&#8207;הֲלֹֽא־הֻגַּ֤ד לַֽאדֹנִי֙ אֵ֣ת אֲשֶׁר־עָשִׂ֔יתִי בַּהֲרֹ֣ג אִיזֶ֔בֶל אֵ֖ת נְבִיאֵ֣י יְהוָ֑ה וָאַחְבִּא֩ מִנְּבִיאֵ֨י יְהוָ֜ה מֵ֣אָה אִ֗ישׁ חֲמִשִּׁ֨ים חֲמִשִּׁ֥ים אִישׁ֙ בַּמְּעָרָ֔ה וָאֲכַלְכְּלֵ֖ם לֶ֥חֶם וָמָֽיִם׃ </P>
<P ALIGN="RIGHT"><span lang="he">&#8206;<a name="014">14</A>&nbsp;&#8207;וְעַתָּה֙ אַתָּ֣ה אֹמֵ֔ר לֵ֛ךְ אֱמֹ֥ר לַֽאדֹנֶ֖יךָ הִנֵּ֣ה אֵלִיָּ֑הוּ וַהֲרָגָֽנִי׃ ס</P>
<P ALIGN="RIGHT"><span lang="he">&#8206;<a name="015">15</A>&nbsp;&#8207;וַיֹּ֙אמֶר֙ אֵֽלִיָּ֔הוּ חַ֚י יְהוָ֣ה צְבָא֔וֹת אֲשֶׁ֥ר עָמַ֖דְתִּי לְפָנָ֑יו כִּ֥י הַיּ֖וֹם אֵרָאֶ֥ה אֵלָֽיו׃ </P>
<P ALIGN="RIGHT"><span lang="he">&#8206;<a name="016">16</A>&nbsp;&#8207;וַיֵּ֧לֶךְ עֹבַדְיָ֛הוּ לִקְרַ֥את אַחְאָ֖ב וַיַּגֶּד־ל֑וֹ וַיֵּ֥לֶךְ אַחְאָ֖ב לִקְרַ֥את אֵלִיָּֽהוּ׃ </P>
<P ALIGN="RIGHT"><span lang="he">&#8206;<a name="017">17</A>&nbsp;&#8207;וַיְהִ֛י כִּרְא֥וֹת אַחְאָ֖ב אֶת־אֵלִיָּ֑הוּ וַיֹּ֤אמֶר אַחְאָב֙ אֵלָ֔יו הַאַתָּ֥ה זֶ֖ה עֹכֵ֥ר יִשְׂרָאֵֽל׃ </P>
<P ALIGN="RIGHT"><span lang="he">&#8206;<a name="018">18</A>&nbsp;&#8207;וַיֹּ֗אמֶר לֹ֤א עָכַ֙רְתִּי֙ אֶת־יִשְׂרָאֵ֔ל כִּ֥י אִם־אַתָּ֖ה וּבֵ֣ית אָבִ֑יךָ בַּֽעֲזָבְכֶם֙ אֶת־מִצְוֹ֣ת יְהוָ֔ה וַתֵּ֖לֶךְ אַחֲרֵ֥י הַבְּעָלִֽים׃ </P>
<P ALIGN="RIGHT"><span lang="he">&#8206;<a name="019">19</A>&nbsp;&#8207;וְעַתָּ֗ה שְׁלַ֨ח קְבֹ֥ץ אֵלַ֛י אֶת־כָּל־יִשְׂרָאֵ֖ל אֶל־הַ֣ר הַכַּרְמֶ֑ל וְאֶת־נְבִיאֵ֨י הַבַּ֜עַל אַרְבַּ֧ע מֵא֣וֹת וַחֲמִשִּׁ֗ים וּנְבִיאֵ֤י הָֽאֲשֵׁרָה֙ אַרְבַּ֣ע מֵא֔וֹת אֹכְלֵ֖י שֻׁלְחַ֥ן אִיזָֽבֶל׃ </P>
<P ALIGN="RIGHT"><span lang="he">&#8206;<a name="020">20</A>&nbsp;&#8207;וַיִּשְׁלַ֥ח אַחְאָ֖ב בְּכָל־בְּנֵ֣י יִשְׂרָאֵ֑ל וַיִּקְבֹּ֥ץ אֶת־הַנְּבִיאִ֖ים אֶל־הַ֥ר הַכַּרְמֶֽל׃ </P>
<P ALIGN="RIGHT"><span lang="he">&#8206;<a name="021">21</A>&nbsp;&#8207;וַיִּגַּ֨שׁ אֵלִיָּ֜הוּ אֶל־כָּל־הָעָ֗ם וַיֹּ֙אמֶר֙ עַד־מָתַ֞י אַתֶּ֣ם פֹּסְחִים֮ עַל־שְׁתֵּ֣י הַסְּעִפִּים֒ אִם־יְהוָ֤ה הָֽאֱלֹהִים֙ לְכ֣וּ אַחֲרָ֔יו וְאִם־הַבַּ֖עַל לְכ֣וּ אַחֲרָ֑יו וְלֹֽא־עָנ֥וּ הָעָ֛ם אֹת֖וֹ דָּבָֽר׃ </P>
<P ALIGN="RIGHT"><span lang="he">&#8206;<a name="022">22</A>&nbsp;&#8207;וַיֹּ֤אמֶר אֵלִיָּ֙הוּ֙ אֶל־הָעָ֔ם אֲנִ֞י נוֹתַ֧רְתִּי נָבִ֛יא לַיהוָ֖ה לְבַדִּ֑י וּנְבִיאֵ֣י הַבַּ֔עַל אַרְבַּע־מֵא֥וֹת וַחֲמִשִּׁ֖ים אִֽישׁ׃ </P>
<P ALIGN="RIGHT"><span lang="he">&#8206;<a name="023">23</A>&nbsp;&#8207;וְיִתְּנוּ־לָ֜נוּ שְׁנַ֣יִם פָּרִ֗ים וְיִבְחֲר֣וּ לָהֶם֩ הַפָּ֨ר הָאֶחָ֜ד וִֽינַתְּחֻ֗הוּ וְיָשִׂ֙ימוּ֙ עַל־הָ֣עֵצִ֔ים וְאֵ֖שׁ לֹ֣א יָשִׂ֑ימוּ וַאֲנִ֞י אֶעֱשֶׂ֣ה׀ אֶת־הַפָּ֣ר הָאֶחָ֗ד וְנָֽתַתִּי֙ עַל־הָ֣עֵצִ֔ים וְאֵ֖שׁ לֹ֥א אָשִֽׂים׃ </P>
<P ALIGN="RIGHT"><span lang="he">&#8206;<a name="024">24</A>&nbsp;&#8207;וּקְרָאתֶ֞ם בְּשֵׁ֣ם אֱלֹֽהֵיכֶ֗ם וַֽאֲנִי֙ אֶקְרָ֣א בְשֵׁם־יְהוָ֔ה וְהָיָ֧ה הָאֱלֹהִ֛ים אֲשֶׁר־יַעֲנֶ֥ה בָאֵ֖שׁ ה֣וּא הָאֱלֹהִ֑ים וַיַּ֧עַן כָּל־הָעָ֛ם וַיֹּאמְר֖וּ ט֥וֹב הַדָּבָֽר׃ </P>
<P ALIGN="RIGHT"><span lang="he">&#8206;<a name="025">25</A>&nbsp;&#8207;וַיֹּ֨אמֶר אֵלִיָּ֜הוּ לִנְבִיאֵ֣י הַבַּ֗עַל בַּחֲר֨וּ לָכֶ֜ם הַפָּ֤ר הָֽאֶחָד֙ וַעֲשׂ֣וּ רִאשֹׁנָ֔ה כִּ֥י אַתֶּ֖ם הָרַבִּ֑ים וְקִרְאוּ֙ בְּשֵׁ֣ם אֱלֹהֵיכֶ֔ם וְאֵ֖שׁ לֹ֥א תָשִֽׂימוּ׃ </P>
<P ALIGN="RIGHT"><span lang="he">&#8206;<a name="026">26</A>&nbsp;&#8207;וַ֠יִּקְחוּ אֶת־הַפָּ֨ר אֲשֶׁר־נָתַ֣ן לָהֶם֮ וַֽיַּעֲשׂוּ֒ וַיִּקְרְא֣וּ בְשֵׁם־הַ֠בַּעַל מֵהַבֹּ֨קֶר וְעַד־הַצָּהֳרַ֤יִם לֵאמֹר֙ הַבַּ֣עַל עֲנֵ֔נוּ וְאֵ֥ין ק֖וֹל וְאֵ֣ין עֹנֶ֑ה וַֽיְפַסְּח֔וּ עַל־הַמִּזְבֵּ֖חַ אֲשֶׁ֥ר עָשָֽׂה׃ </P>
<P ALIGN="RIGHT"><span lang="he">&#8206;<a name="027">27</A>&nbsp;&#8207;וַיְהִ֨י בַֽצָּהֳרַ֜יִם וַיְהַתֵּ֧ל בָּהֶ֣ם אֵלִיָּ֗הוּ וַיֹּ֙אמֶר֙ קִרְא֤וּ בְקוֹל־גָּדוֹל֙ כִּֽי־אֱלֹהִ֣ים ה֔וּא כִּ֣י שִׂ֧יחַ וְכִֽי־שִׂ֛יג ל֖וֹ וְכִֽי־דֶ֣רֶךְ ל֑וֹ אוּלַ֛י יָשֵׁ֥ן ה֖וּא וְיִקָֽץ׃ </P>
<P ALIGN="RIGHT"><span lang="he">&#8206;<a name="028">28</A>&nbsp;&#8207;וַֽיִּקְרְאוּ֙ בְּק֣וֹל גָּד֔וֹל וַיִּתְגֹּֽדְדוּ֙ כְּמִשְׁפָּטָ֔ם בַּחֲרָב֖וֹת וּבָֽרְמָחִ֑ים עַד־שְׁפָךְ־דָּ֖ם עֲלֵיהֶֽם׃ </P>
<P ALIGN="RIGHT"><span lang="he">&#8206;<a name="029">29</A>&nbsp;&#8207;וַֽיְהִי֙ כַּעֲבֹ֣ר הַֽצָּהֳרַ֔יִם וַיִּֽתְנַבְּא֔וּ עַ֖ד לַעֲל֣וֹת הַמִּנְחָ֑ה וְאֵֽין־ק֥וֹל וְאֵין־עֹנֶ֖ה וְאֵ֥ין קָֽשֶׁב׃ </P>
<P ALIGN="RIGHT"><span lang="he">&#8206;<a name="030">30</A>&nbsp;&#8207;וַיֹּ֨אמֶר אֵלִיָּ֤הוּ לְכָל־הָעָם֙ גְּשׁ֣וּ אֵלַ֔י וַיִּגְּשׁ֥וּ כָל־הָעָ֖ם אֵלָ֑יו וַיְרַפֵּ֛א אֶת־מִזְבַּ֥ח יְהוָ֖ה הֶהָרֽוּס׃ </P>
<P ALIGN="RIGHT"><span lang="he">&#8206;<a name="031">31</A>&nbsp;&#8207;וַיִּקַּ֣ח אֵלִיָּ֗הוּ שְׁתֵּ֤ים עֶשְׂרֵה֙ אֲבָנִ֔ים כְּמִסְפַּ֖ר שִׁבְטֵ֣י בְנֵֽי־יַעֲקֹ֑ב אֲשֶׁר֩ הָיָ֨ה דְבַר־יְהוָ֤ה אֵלָיו֙ לֵאמֹ֔ר יִשְׂרָאֵ֖ל יִהְיֶ֥ה שְׁמֶֽךָ׃ </P>
<P ALIGN="RIGHT"><span lang="he">&#8206;<a name="032">32</A>&nbsp;&#8207;וַיִּבְנֶ֧ה אֶת־הָאֲבָנִ֛ים מִזְבֵּ֖חַ בְּשֵׁ֣ם יְהוָ֑ה וַיַּ֣עַשׂ תְּעָלָ֗ה כְּבֵית֙ סָאתַ֣יִם זֶ֔רַע סָבִ֖יב לַמִּזְבֵּֽחַ׃ </P>
<P ALIGN="RIGHT"><span lang="he">&#8206;<a name="033">33</A>&nbsp;&#8207;וַֽיַּעֲרֹ֖ךְ אֶת־הָֽעֵצִ֑ים וַיְנַתַּח֙ אֶת־הַפָּ֔ר וַיָּ֖שֶׂם עַל־הָעֵצִֽים׃ </P>
<P ALIGN="RIGHT"><span lang="he">&#8206;<a name="034">34</A>&nbsp;&#8207;וַיֹּ֗אמֶר מִלְא֨וּ אַרְבָּעָ֤ה כַדִּים֙ מַ֔יִם וְיִֽצְק֥וּ עַל־הָעֹלָ֖ה וְעַל־הָעֵצִ֑ים וַיֹּ֤אמֶר שְׁנוּ֙ וַיִּשְׁנ֔וּ וַיֹּ֥אמֶר שַׁלֵּ֖שׁוּ וַיְשַׁלֵּֽשׁוּ׃ </P>
<P ALIGN="RIGHT"><span lang="he">&#8206;<a name="035">35</A>&nbsp;&#8207;וַיֵּלְכ֣וּ הַמַּ֔יִם סָבִ֖יב לַמִּזְבֵּ֑חַ וְגַ֥ם אֶת־הַתְּעָלָ֖ה מִלֵּא־מָֽיִם׃ </P>
<P ALIGN="RIGHT"><span lang="he">&#8206;<a name="036">36</A>&nbsp;&#8207;וַיְהִ֣י׀ בַּעֲל֣וֹת הַמִּנְחָ֗ה וַיִּגַּ֞שׁ אֵלִיָּ֣הוּ הַנָּבִיא֮ וַיֹּאמַר֒ יְהוָ֗ה אֱלֹהֵי֙ אַבְרָהָם֙ יִצְחָ֣ק וְיִשְׂרָאֵ֔ל הַיּ֣וֹם יִוָּדַ֗ע כִּֽי־אַתָּ֧ה אֱלֹהִ֛ים בְּיִשְׂרָאֵ֖ל וַאֲנִ֣י עַבְדֶּ֑ךָ <font color="brown">ובדבריך</font> <font color="blue">וּבִדְבָרְךָ֣</font> עָשִׂ֔יתִי אֵ֥ת כָּל־הַדְּבָרִ֖ים הָאֵֽלֶּה׃ </P>
<P ALIGN="RIGHT"><span lang="he">&#8206;<a name="037">37</A>&nbsp;&#8207;עֲנֵ֤נִי יְהוָה֙ עֲנֵ֔נִי וְיֵֽדְעוּ֙ הָעָ֣ם הַזֶּ֔ה כִּֽי־אַתָּ֥ה יְהוָ֖ה הָאֱלֹהִ֑ים וְאַתָּ֛ה הֲסִבֹּ֥תָ אֶת־לִבָּ֖ם אֲחֹרַנִּֽית׃ </P>
<P ALIGN="RIGHT"><span lang="he">&#8206;<a name="038">38</A>&nbsp;&#8207;וַתִּפֹּ֣ל אֵשׁ־יְהוָ֗ה וַתֹּ֤אכַל אֶת־הָֽעֹלָה֙ וְאֶת־הָ֣עֵצִ֔ים וְאֶת־הָאֲבָנִ֖ים וְאֶת־הֶעָפָ֑ר וְאֶת־הַמַּ֥יִם אֲשֶׁר־בַּתְּעָלָ֖ה לִחֵֽכָה׃ </P>
<P ALIGN="RIGHT"><span lang="he">&#8206;<a name="039">39</A>&nbsp;&#8207;וַיַּרְא֙ כָּל־הָעָ֔ם וַֽיִּפְּל֖וּ עַל־פְּנֵיהֶ֑ם וַיֹּ֣אמְר֔וּ יְהוָה֙ ה֣וּא הָאֱלֹהִ֔ים יְהוָ֖ה ה֥וּא הָאֱלֹהִֽים׃ </P>
<P ALIGN="RIGHT"><span lang="he">&#8206;<a name="040">40</A>&nbsp;&#8207;וַיֹּאמֶר֩ אֵלִיָּ֨הוּ לָהֶ֜ם תִּפְשׂ֣וּ׀ אֶת־נְבִיאֵ֣י הַבַּ֗עַל אִ֛ישׁ אַל־יִמָּלֵ֥ט מֵהֶ֖ם וַֽיִּתְפְּשׂ֑וּם וַיּוֹרִדֵ֤ם אֵלִיָּ֙הוּ֙ אֶל־נַ֣חַל קִישׁ֔וֹן וַיִּשְׁחָטֵ֖ם שָֽׁם׃ </P>
<P ALIGN="RIGHT"><span lang="he">&#8206;<a name="041">41</A>&nbsp;&#8207;וַיֹּ֤אמֶר אֵלִיָּ֙הוּ֙ לְאַחְאָ֔ב עֲלֵ֖ה אֱכֹ֣ל וּשְׁתֵ֑ה כִּי־ק֖וֹל הֲמ֥וֹן הַגָּֽשֶׁם׃ </P>
<P ALIGN="RIGHT"><span lang="he">&#8206;<a name="042">42</A>&nbsp;&#8207;וַיַּעֲלֶ֥ה אַחְאָ֖ב לֶאֱכֹ֣ל וְלִשְׁתּ֑וֹת וְאֵ֨לִיָּ֜הוּ עָלָ֨ה אֶל־רֹ֤אשׁ הַכַּרְמֶל֙ וַיִּגְהַ֣ר אַ֔רְצָה וַיָּ֥שֶׂם פָּנָ֖יו בֵּ֥ין <font color="brown">ברכו</font> <font color="blue">בִּרְכָּֽיו׃</font> </P>
<P ALIGN="RIGHT"><span lang="he">&#8206;<a name="043">43</A>&nbsp;&#8207;וַיֹּ֣אמֶר אֶֽל־נַעֲר֗וֹ עֲלֵֽה־נָא֙ הַבֵּ֣ט דֶּֽרֶךְ־יָ֔ם וַיַּ֙עַל֙ וַיַּבֵּ֔ט וַיֹּ֖אמֶר אֵ֣ין מְא֑וּמָה וַיֹּ֕אמֶר שֻׁ֖ב שֶׁ֥בַע פְּעָמִֽים׃ </P>
<P ALIGN="RIGHT"><span lang="he">&#8206;<a name="044">44</A>&nbsp;&#8207;וַֽיְהִי֙ בַּשְּׁבִעִ֔ית וַיֹּ֗אמֶר הִנֵּה־עָ֛ב קְטַנָּ֥ה כְּכַף־אִ֖ישׁ עֹלָ֣ה מִיָּ֑ם וַיֹּ֗אמֶר עֲלֵ֨ה אֱמֹ֤ר אֶל־אַחְאָב֙ אֱסֹ֣ר וָרֵ֔ד וְלֹ֥א יַעַצָרְכָ֖ה הַגָּֽשֶׁם׃ </P>
<P ALIGN="RIGHT"><span lang="he">&#8206;<a name="045">45</A>&nbsp;&#8207;וַיְהִ֣י׀ עַד־כֹּ֣ה וְעַד־כֹּ֗ה וְהַשָּׁמַ֙יִם֙ הִֽתְקַדְּרוּ֙ עָבִ֣ים וְר֔וּחַ וַיְהִ֖י גֶּ֣שֶׁם גָּד֑וֹל וַיִּרְכַּ֥ב אַחְאָ֖ב וַיֵּ֥לֶךְ יִזְרְעֶֽאלָה׃ </P>
<P ALIGN="RIGHT"><span lang="he">&#8206;<a name="046">46</A>&nbsp;&#8207;וְיַד־יְהוָ֗ה הָֽיְתָה֙ אֶל־אֵ֣לִיָּ֔הוּ וַיְשַׁנֵּ֖ס מָתְנָ֑יו וַיָּ֙רָץ֙ לִפְנֵ֣י אַחְאָ֔ב עַד־בֹּאֲכָ֖ה יִזְרְעֶֽאלָה׃ </P>
</TD>
<TD WIDTH="50%">
<P>1&nbsp;way&#601;h&icirc; y&#257;m&icirc;m rab&icirc;m &ucirc;&#x1E0F;&#601;&#x1E07;ar-y&#601;hw&acirc; h&#257;y&acirc; &#8217;el-&#8217;&#275;l&icirc;y&acirc;&ucirc; ba&#353;&#353;&#257;n&acirc; ha&#353;&#353;&#601;l&icirc;&#353;&icirc;&#x1E6F; l&#275;&#8217;m&#333;r l&#275;&#x1E35;&#601; h&#275;r&#257;&#8217;&#275;h &#8217;el-&#8217;<sup>a</sup>&#x1E25;&#601;&#8217;&#257;&#x1E07; w&#601;&#8217;et&#601;n&acirc; m&#257;&#x1E6D;&#257;r &#8216;al-p&#601;n&ecirc; h&#257;&#8217;&#259;&#x1E0F;&#257;m&acirc;: </P>
<P>2&nbsp;wayy&#275;le&#x1E35;&#601; &#8217;&#275;l&icirc;y&acirc;&ucirc; l&#601;h&#275;r&#257;&#8217;w&#333;&#x1E6F; &#8217;el-&#8217;<sup>a</sup>&#x1E25;&#601;&#8217;&#257;&#x1E07; w&#601;h&#257;r&#257;&#8216;&#257;&#x1E07; &#x1E25;&#257;z&#257;q b&#601;&#353;&#333;m&#601;rw&#333;n: </P>
<P>3&nbsp;wayyiq&#601;r&#257;&#8217; &#8217;<sup>a</sup>&#x1E25;&#601;&#8217;&#257;&#x1E07; &#8217;el-&#8216;&#333;&#x1E07;a&#x1E0F;&#601;y&acirc;&ucirc; &#8217;&#259;&#353;er &#8216;al-hab&#257;yi&#x1E6F; w&#601;&#8216;&#333;&#x1E07;a&#x1E0F;&#601;y&acirc;&ucirc; h&#257;y&acirc; y&#257;r&#275;&#8217; &#8217;e&#x1E6F;-y&#601;hw&acirc; m&#601;&#8217;&#333;&#x1E0F;: </P>
<P>4&nbsp;way&#601;h&icirc; b&#601;ha&#x1E35;&#601;r&icirc;&#x1E6F; &#8217;&icirc;ze&#x1E07;el &#8217;&#275;&#x1E6F; n&#601;&#x1E07;&icirc;&#8217;&ecirc; y&#601;hw&acirc; wayyiqq<sup>a</sup>&#x1E25; &#8216;&#333;&#x1E07;a&#x1E0F;&#601;y&acirc;&ucirc; m&#275;&#8217;&acirc; n&#601;&#x1E07;i&#8217;&icirc;m wayy<sup>a</sup>&#x1E25;&#601;b&icirc;&#8217;&#275;m &#x1E25;&#259;mi&#353;&#353;&icirc;m &#8217;&icirc;&#353; bamm&#601;&#8216;&#257;r&acirc; w&#601;&#x1E35;il&#601;k&#601;l&#257;m le&#x1E25;em w&#257;m&#257;yim: </P>
<P>5&nbsp;wayy&#333;&#8217;mer &#8217;<sup>a</sup>&#x1E25;&#601;&#8217;&#257;&#x1E07; &#8217;el-&#8216;&#333;&#x1E07;a&#x1E0F;&#601;y&acirc;&ucirc; l&#275;&#x1E35;&#601; b&#257;&#8217;&#257;re&#x1E63; &#8217;el-k&#257;l-m<sup>a</sup>&#8216;&#601;y&#601;n&ecirc; hammayim w&#601;&#8217;el k&#257;l-hann&#601;&#x1E25;&#257;l&icirc;m &#8217;&ucirc;lay| nim&#601;&#x1E63;&#257;&#8217; &#x1E25;&#257;&#x1E63;&icirc;r &ucirc;n&#601;&#x1E25;ayyeh s&ucirc;s w&#257;fere&#x1E0F; w&#601;lw&#333;&#8217; na&#x1E35;&#601;r&icirc;&#x1E6F; m&#275;hab&#601;h&#275;m&acirc;: </P>
<P>6&nbsp;way&#601;&#x1E25;all&#601;q&ucirc; l&acirc;em &#8217;e&#x1E6F;-h&#257;&#8217;&#257;re&#x1E63; l<sup>a</sup>&#8216;&#259;&#x1E07;&#257;r-b&#257;h &#8217;<sup>a</sup>&#x1E25;&#601;&#8217;&#257;&#x1E07; h&#257;la&#x1E35;&#601; b&#601;&#x1E0F;ere&#x1E35;&#601; &#8217;e&#x1E25;&#257;&#x1E0F; l&#601;&#x1E07;adw&#333; w&#601;&#8216;&#333;&#x1E07;a&#x1E0F;&#601;y&acirc;&ucirc; h&#257;la&#x1E35;&#601; b&#601;&#x1E0F;ere&#x1E35;&#601;-&#8217;e&#x1E25;&#257;&#x1E0F; l&#601;&#x1E07;adw&#333;: </P>
<P>7&nbsp;way&#601;h&icirc; &#8216;&#333;&#x1E07;a&#x1E0F;&#601;y&acirc;&ucirc; badere&#x1E35;&#601; w&#601;hinn&#275;h &#8217;&#275;l&icirc;y&acirc;&ucirc; liq&#601;r&#257;&#8217;&#x1E6F;w&#333; wayyakir&#275;h&ucirc; wayyip&#333;l &#8216;al-p&#257;n&#257;yw wayy&#333;&#8217;mer ha&#8217;at&acirc; zeh &#8217;&#259;&#x1E0F;&#333;n&icirc; &#8217;&#275;l&icirc;y&acirc;&ucirc;: </P>
<P>8&nbsp;wayy&#333;&#8217;mer lw&#333; &#8217;&#257;n&icirc; l&#275;&#x1E35;&#601; &#8217;&#277;m&#333;r la&#8217;&#x1E0F;&#333;ney&#x1E35;&#257; hinn&#275;h &#8217;&#275;l&icirc;y&acirc;&ucirc;: </P>
<P>9&nbsp;wayy&#333;&#8217;mer meh &#x1E25;&#257;&#x1E6D;&#257;&#8217;&#x1E6F;&icirc; k&icirc;-&#8217;at&acirc; n&#333;&#x1E6F;&#275;n &#8217;e&#x1E6F;-&#8216;a&#x1E07;&#601;d&#601;&#x1E35;&#257; b&#601;ya&#x1E0F;-&#8217;<sup>a</sup>&#x1E25;&#601;&#8217;&#257;&#x1E07; lah&#259;m&icirc;&#x1E6F;&#275;n&icirc;: </P>
<P>10&nbsp;&#x1E25;ay| y&#601;hw&acirc; &#8217;&#277;l&#333;hey&#x1E35;&#257; &#8217;im-ye&#353;-gw&#333;y &ucirc;mam&#601;l&#257;&#x1E35;&acirc; &#8217;&#259;&#353;er l&#333;&#8217;-&#353;&#257;l<sup>a</sup>&#x1E25; &#8217;&#259;&#x1E0F;&#333;n&icirc; &#353;&#257;m l&#601;&#x1E07;aqqe&#353;&#601;&#x1E35;&#257; w&#601;&#8217;&#257;m&#601;r&ucirc; &#8217;&#257;yin w&#601;hi&#353;&#601;b&icirc;&#8216;a &#8217;e&#x1E6F;-hammam&#601;l&#257;&#x1E35;&acirc; w&#601;&#8217;e&#x1E6F;-hagw&#333;y k&icirc; l&#333;&#8217; yim&#601;&#x1E63;&#257;&#8217;ek&acirc;: </P>
<P>11&nbsp;w&#601;&#8216;at&acirc; &#8217;at&acirc; &#8217;&#333;m&#275;r l&#275;&#x1E35;&#601; &#8217;&#277;m&#333;r la&#8217;&#x1E0F;&#333;ney&#x1E35;&#257; hinn&#275;h &#8217;&#275;l&icirc;y&acirc;&ucirc;: </P>
<P>12&nbsp;w&#601;h&#257;y&acirc; &#8217;&#259;n&icirc;| &#8217;&#275;l&#275;&#x1E35;&#601; m&#275;&#8217;it&#257;&#x1E35;&#601; w&#601;r&ucirc;&#x1E25;a y&#601;hw&acirc;| yi&#347;&#347;&#257;&#8217;&#259;&#x1E35;&#257; &#8216;al &#8217;&#259;&#353;er l&#333;&#8217;-&#8217;&#275;&#x1E0F;&#257;&#8216; &ucirc;&#x1E07;&#257;&#8217;&#x1E6F;&icirc; l&#601;hag&icirc;&#x1E0F; l&#601;&#8217;<sup>a</sup>&#x1E25;&#601;&#8217;&#257;&#x1E07; w&#601;l&#333;&#8217; yim&#601;&#x1E63;&#257;&#8217;&#259;&#x1E35;&#257; wah&#259;r&#257;&#x1E21;&#257;n&icirc; w&#601;&#8216;a&#x1E07;&#601;d&#601;&#x1E35;&#257; y&#257;r&#275;&#8217; &#8217;e&#x1E6F;-y&#601;hw&acirc; minn&#601;&#8216;ur&#257;y: </P>
<P>13&nbsp;h&#259;l&#333;&#8217;-huga&#x1E0F; la&#8217;&#x1E0F;&#333;n&icirc; &#8217;&#275;&#x1E6F; &#8217;&#259;&#353;er-&#8216;&#257;&#347;&icirc;&#x1E6F;&icirc; bah&#259;r&#333;&#x1E21; &#8217;&icirc;ze&#x1E07;el &#8217;&#275;&#x1E6F; n&#601;&#x1E07;&icirc;&#8217;&ecirc; y&#601;hw&acirc; w&#257;&#8217;<sup>a</sup>&#x1E25;&#601;bi&#8217; minn&#601;&#x1E07;&icirc;&#8217;&ecirc; y&#601;hw&acirc; m&#275;&#8217;&acirc; &#8217;&icirc;&#353; &#x1E25;&#259;mi&#353;&#353;&icirc;m &#x1E25;&#259;mi&#353;&#353;&icirc;m &#8217;&icirc;&#353; bamm&#601;&#8216;&#257;r&acirc; w&#257;&#8217;&#259;&#x1E35;al&#601;k&#601;l&#275;m le&#x1E25;em w&#257;m&#257;yim: </P>
<P>14&nbsp;w&#601;&#8216;at&acirc; &#8217;at&acirc; &#8217;&#333;m&#275;r l&#275;&#x1E35;&#601; &#8217;&#277;m&#333;r la&#8217;&#x1E0F;&#333;ney&#x1E35;&#257; hinn&#275;h &#8217;&#275;l&icirc;y&acirc;&ucirc; wah&#259;r&#257;&#x1E21;&#257;n&icirc;: s</P>
<P>15&nbsp;wayy&#333;&#8217;mer &#8217;&#275;l&icirc;y&acirc;&ucirc; &#x1E25;ay y&#601;hw&acirc; &#x1E63;&#601;&#x1E07;&#257;&#8217;w&#333;&#x1E6F; &#8217;&#259;&#353;er &#8216;&#257;ma&#x1E0F;&#601;t&icirc; l&#601;f&#257;n&#257;yw k&icirc; hayyw&#333;m &#8217;&#275;r&#257;&#8217;eh &#8217;&#275;l&#257;yw: </P>
<P>16&nbsp;wayy&#275;le&#x1E35;&#601; &#8216;&#333;&#x1E07;a&#x1E0F;&#601;y&acirc;&ucirc; liq&#601;ra&#8217;&#x1E6F; &#8217;<sup>a</sup>&#x1E25;&#601;&#8217;&#257;&#x1E07; wayyage&#x1E0F;-lw&#333; wayy&#275;le&#x1E35;&#601; &#8217;<sup>a</sup>&#x1E25;&#601;&#8217;&#257;&#x1E07; liq&#601;ra&#8217;&#x1E6F; &#8217;&#275;l&icirc;y&acirc;&ucirc;: </P>
<P>17&nbsp;way&#601;h&icirc; kir&#601;&#8217;w&#333;&#x1E6F; &#8217;<sup>a</sup>&#x1E25;&#601;&#8217;&#257;&#x1E07; &#8217;e&#x1E6F;-&#8217;&#275;l&icirc;y&acirc;&ucirc; wayy&#333;&#8217;mer &#8217;<sup>a</sup>&#x1E25;&#601;&#8217;&#257;&#x1E07; &#8217;&#275;l&#257;yw ha&#8217;at&acirc; zeh &#8216;&#333;&#x1E35;&#275;r yi&#347;&#601;r&#257;&#8217;&#275;l: </P>
<P>18&nbsp;wayy&#333;&#8217;mer l&#333;&#8217; &#8216;&#257;&#x1E35;ar&#601;t&icirc; &#8217;e&#x1E6F;-yi&#347;&#601;r&#257;&#8217;&#275;l k&icirc; &#8217;im-&#8217;at&acirc; &ucirc;&#x1E07;&ecirc;&#x1E6F; &#8217;&#257;&#x1E07;&icirc;&#x1E35;&#257; b<sup>a</sup>&#8216;&#259;z&#257;&#x1E07;&#601;&#x1E35;em &#8217;e&#x1E6F;-mi&#x1E63;&#601;w&#333;&#x1E6F; y&#601;hw&acirc; wat&#275;le&#x1E35;&#601; &#8217;<sup>a</sup>&#x1E25;&#259;r&ecirc; hab&#601;&#8216;&#257;l&icirc;m: </P>
<P>19&nbsp;w&#601;&#8216;at&acirc; &#353;&#601;l<sup>a</sup>&#x1E25; q&#601;&#x1E07;&#333;&#x1E63; &#8217;&#275;lay &#8217;e&#x1E6F;-k&#257;l-yi&#347;&#601;r&#257;&#8217;&#275;l &#8217;el-har hakar&#601;mel w&#601;&#8217;e&#x1E6F;-n&#601;&#x1E07;&icirc;&#8217;&ecirc; hab<sup>a</sup>&#8216;al &#8217;ar&#601;b<sup>a</sup>&#8216; m&#275;&#8217;w&#333;&#x1E6F; w<sup>a</sup>&#x1E25;&#259;mi&#353;&#353;&icirc;m &ucirc;n&#601;&#x1E07;&icirc;&#8217;&ecirc; h&#257;&#8217;&#259;&#353;&#275;r&acirc; &#8217;ar&#601;b<sup>a</sup>&#8216; m&#275;&#8217;w&#333;&#x1E6F; &#8217;&#333;&#x1E35;&#601;l&ecirc; &#353;ul&#601;&#x1E25;an &#8217;&icirc;z&#257;&#x1E07;el: </P>
<P>20&nbsp;wayyi&#353;&#601;l<sup>a</sup>&#x1E25; &#8217;<sup>a</sup>&#x1E25;&#601;&#8217;&#257;&#x1E07; b&#601;&#x1E35;&#257;l-b&#601;n&ecirc; yi&#347;&#601;r&#257;&#8217;&#275;l wayyiq&#601;b&#333;&#x1E63; &#8217;e&#x1E6F;-hann&#601;&#x1E07;&icirc;&#8217;&icirc;m &#8217;el-har hakar&#601;mel: </P>
<P>21&nbsp;wayyiga&#353; &#8217;&#275;l&icirc;y&acirc;&ucirc; &#8217;el-k&#257;l-h&#257;&#8216;&#257;m wayy&#333;&#8217;mer &#8216;a&#x1E0F;-m&#257;&#x1E6F;ay &#8217;atem p&#333;s&#601;&#x1E25;&icirc;m &#8216;al-&#353;&#601;t&ecirc; hass&#601;&#8216;ip&icirc;m &#8217;im-y&#601;hw&acirc; h&#257;&#8217;&#277;l&#333;h&icirc;m l&#601;&#x1E35;&ucirc; &#8217;<sup>a</sup>&#x1E25;&#259;r&#257;yw w&#601;&#8217;im-hab<sup>a</sup>&#8216;al l&#601;&#x1E35;&ucirc; &#8217;<sup>a</sup>&#x1E25;&#259;r&#257;yw w&#601;l&#333;&#8217;-&#8216;&#257;n&ucirc; h&#257;&#8216;&#257;m &#8217;&#333;&#x1E6F;w&#333; d&#257;&#x1E07;&#257;r: </P>
<P>22&nbsp;wayy&#333;&#8217;mer &#8217;&#275;l&icirc;y&acirc;&ucirc; &#8217;el-h&#257;&#8216;&#257;m &#8217;&#259;n&icirc; nw&#333;&#x1E6F;ar&#601;t&icirc; n&#257;&#x1E07;&icirc;&#8217; layhw&acirc; l&#601;&#x1E07;ad&icirc; &ucirc;n&#601;&#x1E07;&icirc;&#8217;&ecirc; hab<sup>a</sup>&#8216;al &#8217;ar&#601;b<sup>a</sup>&#8216;-m&#275;&#8217;w&#333;&#x1E6F; w<sup>a</sup>&#x1E25;&#259;mi&#353;&#353;&icirc;m &#8217;&icirc;&#353;: </P>
<P>23&nbsp;w&#601;yit&#601;n&ucirc;-l&#257;n&ucirc; &#353;&#601;nayim p&#257;r&icirc;m w&#601;yi&#x1E07;&#601;&#x1E25;&#259;r&ucirc; l&acirc;em hap&#257;r h&#257;&#8217;e&#x1E25;&#257;&#x1E0F; w&icirc;nat&#601;&#x1E25;uh&ucirc; w&#601;y&#257;&#347;&icirc;m&ucirc; &#8216;al-h&#257;&#8216;&#275;&#x1E63;&icirc;m w&#601;&#8217;&#275;&#353; l&#333;&#8217; y&#257;&#347;&icirc;m&ucirc; wa&#8217;&#259;n&icirc; &#8217;e&#8216;&#277;&#347;eh| &#8217;e&#x1E6F;-hap&#257;r h&#257;&#8217;e&#x1E25;&#257;&#x1E0F; w&#601;n&#257;&#x1E6F;at&icirc; &#8216;al-h&#257;&#8216;&#275;&#x1E63;&icirc;m w&#601;&#8217;&#275;&#353; l&#333;&#8217; &#8217;&#257;&#347;&icirc;m: </P>
<P>24&nbsp;&ucirc;q&#601;r&#257;&#8217;&#x1E6F;em b&#601;&#353;&#275;m &#8217;&#277;l&#333;h&ecirc;&#x1E35;em wa&#8217;&#259;n&icirc; &#8217;eq&#601;r&#257;&#8217; &#x1E07;&#601;&#353;&#275;m-y&#601;hw&acirc; w&#601;h&#257;y&acirc; h&#257;&#8217;&#277;l&#333;h&icirc;m &#8217;&#259;&#353;er-y<sup>a</sup>&#8216;&#259;neh &#x1E07;&#257;&#8217;&#275;&#353; h&ucirc;&#8217; h&#257;&#8217;&#277;l&#333;h&icirc;m wayy<sup>a</sup>&#8216;an k&#257;l-h&#257;&#8216;&#257;m wayy&#333;&#8217;m&#601;r&ucirc; &#x1E6D;w&#333;&#x1E07; had&#257;&#x1E07;&#257;r: </P>
<P>25&nbsp;wayy&#333;&#8217;mer &#8217;&#275;l&icirc;y&acirc;&ucirc; lin&#601;&#x1E07;&icirc;&#8217;&ecirc; hab<sup>a</sup>&#8216;al b<sup>a</sup>&#x1E25;&#259;r&ucirc; l&#257;&#x1E35;em hap&#257;r h&#257;&#8217;e&#x1E25;&#257;&#x1E0F; w<sup>a</sup>&#8216;&#259;&#347;&ucirc; ri&#8217;&#353;&#333;n&acirc; k&icirc; &#8217;atem h&#257;rab&icirc;m w&#601;qir&#601;&#8217;&ucirc; b&#601;&#353;&#275;m &#8217;&#277;l&#333;h&ecirc;&#x1E35;em w&#601;&#8217;&#275;&#353; l&#333;&#8217; &#x1E6F;&#257;&#347;&icirc;m&ucirc;: </P>
<P>26&nbsp;wayyiq&#601;&#x1E25;&ucirc; &#8217;e&#x1E6F;-hap&#257;r &#8217;&#259;&#353;er-n&#257;&#x1E6F;an l&acirc;em wayy<sup>a</sup>&#8216;&#259;&#347;&ucirc; wayyiq&#601;r&#601;&#8217;&ucirc; &#x1E07;&#601;&#353;&#275;m-hab<sup>a</sup>&#8216;al m&#275;hab&#333;qer w&#601;&#8216;a&#x1E0F;-ha&#x1E63;&#x1E63;&acirc;&#335;rayim l&#275;&#8217;m&#333;r hab<sup>a</sup>&#8216;al &#8216;&#259;n&#275;n&ucirc; w&#601;&#8217;&ecirc;n qw&#333;l w&#601;&#8217;&ecirc;n &#8216;&#333;neh way&#601;fass&#601;&#x1E25;&ucirc; &#8216;al-hammiz&#601;b&#275;&#x1E25;a &#8217;&#259;&#353;er &#8216;&#257;&#347;&acirc;: </P>
<P>27&nbsp;way&#601;h&icirc; &#x1E07;a&#x1E63;&#x1E63;&acirc;&#335;rayim way&#601;hat&#275;l b&acirc;em &#8217;&#275;l&icirc;y&acirc;&ucirc; wayy&#333;&#8217;mer qir&#601;&#8217;&ucirc; &#x1E07;&#601;qw&#333;l-g&#257;&#x1E0F;w&#333;l k&icirc;-&#8217;&#277;l&#333;h&icirc;m h&ucirc;&#8217; k&icirc; &#347;&icirc;&#x1E25;a w&#601;&#x1E35;&icirc;-&#347;&icirc;&#x1E21; lw&#333; w&#601;&#x1E35;&icirc;-&#x1E0F;ere&#x1E35;&#601; lw&#333; &#8217;&ucirc;lay y&#257;&#353;&#275;n h&ucirc;&#8217; w&#601;yiq&#257;&#x1E63;: </P>
<P>28&nbsp;wayyiq&#601;r&#601;&#8217;&ucirc; b&#601;qw&#333;l g&#257;&#x1E0F;w&#333;l wayyi&#x1E6F;&#601;g&#333;&#x1E0F;&#601;&#x1E0F;&ucirc; k&#601;mi&#353;&#601;p&#257;&#x1E6D;&#257;m b<sup>a</sup>&#x1E25;&#259;r&#257;&#x1E07;w&#333;&#x1E6F; &ucirc;&#x1E07;&#257;r&#601;m&#257;&#x1E25;&icirc;m &#8216;a&#x1E0F;-&#353;&#601;f&#257;&#x1E35;&#601;-d&#257;m &#8216;&#259;l&ecirc;hem: </P>
<P>29&nbsp;way&#601;h&icirc; k<sup>a</sup>&#8216;&#259;&#x1E07;&#333;r ha&#x1E63;&#x1E63;&acirc;&#335;rayim wayyi&#x1E6F;&#601;nab&#601;&#8217;&ucirc; &#8216;a&#x1E0F; l<sup>a</sup>&#8216;&#259;lw&#333;&#x1E6F; hammin&#601;&#x1E25;&acirc; w&#601;&#8217;&ecirc;n-qw&#333;l w&#601;&#8217;&ecirc;n-&#8216;&#333;neh w&#601;&#8217;&ecirc;n q&#257;&#353;e&#x1E07;: </P>
<P>30&nbsp;wayy&#333;&#8217;mer &#8217;&#275;l&icirc;y&acirc;&ucirc; l&#601;&#x1E35;&#257;l-h&#257;&#8216;&#257;m g&#601;&#353;&ucirc; &#8217;&#275;lay wayyig&#601;&#353;&ucirc; &#x1E35;&#257;l-h&#257;&#8216;&#257;m &#8217;&#275;l&#257;yw way&#601;rap&#275;&#8217; &#8217;e&#x1E6F;-miz&#601;b<sup>a</sup>&#x1E25; y&#601;hw&acirc; heh&#257;r&ucirc;s: </P>
<P>31&nbsp;wayyiqq<sup>a</sup>&#x1E25; &#8217;&#275;l&icirc;y&acirc;&ucirc; &#353;&#601;t&ecirc;m &#8216;e&#347;&#601;r&#275;h &#8217;&#259;&#x1E07;&#257;n&icirc;m k&#601;mis&#601;par &#353;i&#x1E07;&#601;&#x1E6D;&ecirc; &#x1E07;&#601;n&ecirc;-y<sup>a</sup>&#8216;&#259;q&#333;&#x1E07; &#8217;&#259;&#353;er h&#257;y&acirc; &#x1E0F;&#601;&#x1E07;ar-y&#601;hw&acirc; &#8217;&#275;l&#257;yw l&#275;&#8217;m&#333;r yi&#347;&#601;r&#257;&#8217;&#275;l yih&#601;yeh &#353;&#601;me&#x1E35;&#257;: </P>
<P>32&nbsp;wayyi&#x1E07;&#601;neh &#8217;e&#x1E6F;-h&#257;&#8217;&#259;&#x1E07;&#257;n&icirc;m miz&#601;b&#275;&#x1E25;a b&#601;&#353;&#275;m y&#601;hw&acirc; wayy<sup>a</sup>&#8216;a&#347; t&#601;&#8216;&#257;l&acirc; k&#601;&#x1E07;&ecirc;&#x1E6F; s&#257;&#8217;&#x1E6F;ayim zer<sup>a</sup>&#8216; s&#257;&#x1E07;&icirc;&#x1E07; lammiz&#601;b&#275;&#x1E25;a: </P>
<P>33&nbsp;wayy<sup>a</sup>&#8216;&#259;r&#333;&#x1E35;&#601; &#8217;e&#x1E6F;-h&#257;&#8216;&#275;&#x1E63;&icirc;m way&#601;nat<sup>a</sup>&#x1E25; &#8217;e&#x1E6F;-hap&#257;r wayy&#257;&#347;em &#8216;al-h&#257;&#8216;&#275;&#x1E63;&icirc;m: </P>
<P>34&nbsp;wayy&#333;&#8217;mer mil&#601;&#8217;&ucirc; &#8217;ar&#601;b&#257;&#8216;&acirc; &#x1E35;ad&icirc;m mayim w&#601;yi&#x1E63;&#601;q&ucirc; &#8216;al-h&#257;&#8216;&#333;l&acirc; w&#601;&#8216;al-h&#257;&#8216;&#275;&#x1E63;&icirc;m wayy&#333;&#8217;mer &#353;&#601;n&ucirc; wayyi&#353;&#601;n&ucirc; wayy&#333;&#8217;mer &#353;all&#275;&#353;&ucirc; way&#601;&#353;all&#275;&#353;&ucirc;: </P>
<P>35&nbsp;wayy&#275;l&#601;&#x1E35;&ucirc; hammayim s&#257;&#x1E07;&icirc;&#x1E07; lammiz&#601;b&#275;&#x1E25;a w&#601;&#x1E21;am &#8217;e&#x1E6F;-hat&#601;&#8216;&#257;l&acirc; mill&#275;&#8217;-m&#257;yim: </P>
<P>36&nbsp;way&#601;h&icirc;| b<sup>a</sup>&#8216;&#259;lw&#333;&#x1E6F; hammin&#601;&#x1E25;&acirc; wayyiga&#353; &#8217;&#275;l&icirc;y&acirc;&ucirc; hann&#257;&#x1E07;&icirc;&#8217; wayy&#333;&#8217;mar y&#601;hw&acirc; &#8217;&#277;l&#333;h&ecirc; &#8217;a&#x1E07;&#601;r&acirc;&#257;m yi&#x1E63;&#601;&#x1E25;&#257;q w&#601;yi&#347;&#601;r&#257;&#8217;&#275;l hayyw&#333;m yi&ucirc;&#257;&#x1E0F;<sup>a</sup>&#8216; k&icirc;-&#8217;at&acirc; &#8217;&#277;l&#333;h&icirc;m b&#601;yi&#347;&#601;r&#257;&#8217;&#275;l wa&#8217;&#259;n&icirc; &#8216;a&#x1E07;&#601;de&#x1E35;&#257; <font color="brown">&ucirc;&#x1E07;i&#x1E0F;&#601;&#x1E07;&#257;rey&#x1E35;&#257;</font> <font color="blue">&ucirc;&#x1E07;i&#x1E0F;&#601;&#x1E07;&#257;r&#601;&#x1E35;&#257;</font> &#8216;&#257;&#347;&icirc;&#x1E6F;&icirc; &#8217;&#275;&#x1E6F; k&#257;l-had&#601;&#x1E07;&#257;r&icirc;m h&#257;&#8217;&#275;lleh: </P>
<P>37&nbsp;&#8216;&#259;n&#275;n&icirc; y&#601;hw&acirc; &#8216;&#259;n&#275;n&icirc; w&#601;y&#275;&#x1E0F;&#601;&#8216;&ucirc; h&#257;&#8216;&#257;m hazzeh k&icirc;-&#8217;at&acirc; y&#601;hw&acirc; h&#257;&#8217;&#277;l&#333;h&icirc;m w&#601;&#8217;at&acirc; h&#259;sib&#333;&#x1E6F;&#257; &#8217;e&#x1E6F;-lib&#257;m &#8217;&#259;&#x1E25;&#333;rann&icirc;&#x1E6F;: </P>
<P>38&nbsp;watip&#333;l &#8217;&#275;&#353;-y&#601;hw&acirc; wat&#333;&#8217;&#x1E35;al &#8217;e&#x1E6F;-h&#257;&#8216;&#333;l&acirc; w&#601;&#8217;e&#x1E6F;-h&#257;&#8216;&#275;&#x1E63;&icirc;m w&#601;&#8217;e&#x1E6F;-h&#257;&#8217;&#259;&#x1E07;&#257;n&icirc;m w&#601;&#8217;e&#x1E6F;-he&#8216;&#257;f&#257;r w&#601;&#8217;e&#x1E6F;-hammayim &#8217;&#259;&#353;er-bat&#601;&#8216;&#257;l&acirc; li&#x1E25;&#275;&#x1E35;&acirc;: </P>
<P>39&nbsp;wayyar&#601;&#8217; k&#257;l-h&#257;&#8216;&#257;m wayyip&#601;l&ucirc; &#8216;al-p&#601;n&ecirc;hem wayy&#333;&#8217;m&#601;r&ucirc; y&#601;hw&acirc; h&ucirc;&#8217; h&#257;&#8217;&#277;l&#333;h&icirc;m y&#601;hw&acirc; h&ucirc;&#8217; h&#257;&#8217;&#277;l&#333;h&icirc;m: </P>
<P>40&nbsp;wayy&#333;&#8217;mer &#8217;&#275;l&icirc;y&acirc;&ucirc; l&acirc;em tif&#601;&#347;&ucirc;| &#8217;e&#x1E6F;-n&#601;&#x1E07;&icirc;&#8217;&ecirc; hab<sup>a</sup>&#8216;al &#8217;&icirc;&#353; &#8217;al-yimm&#257;l&#275;&#x1E6D; m&#275;hem wayyi&#x1E6F;&#601;p&#601;&#347;&ucirc;m wayyw&#333;ri&#x1E0F;&#275;m &#8217;&#275;l&icirc;y&acirc;&ucirc; &#8217;el-n<sup>a</sup>&#x1E25;al q&icirc;&#353;w&#333;n wayyi&#353;&#601;&#x1E25;&#257;&#x1E6D;&#275;m &#353;&#257;m: </P>
<P>41&nbsp;wayy&#333;&#8217;mer &#8217;&#275;l&icirc;y&acirc;&ucirc; l&#601;&#8217;<sup>a</sup>&#x1E25;&#601;&#8217;&#257;&#x1E07; &#8216;&#259;l&#275;h &#8217;&#277;&#x1E35;&#333;l &ucirc;&#353;&#601;&#x1E6F;&#275;h k&icirc;-qw&#333;l h&#259;mw&#333;n hag&#257;&#353;em: </P>
<P>42&nbsp;wayy<sup>a</sup>&#8216;&#259;leh &#8217;<sup>a</sup>&#x1E25;&#601;&#8217;&#257;&#x1E07; le&#8217;&#277;&#x1E35;&#333;l w&#601;li&#353;&#601;tw&#333;&#x1E6F; w&#601;&#8217;&#275;l&icirc;y&acirc;&ucirc; &#8216;&#257;l&acirc; &#8217;el-r&#333;&#8217;&#353; hakar&#601;mel wayyi&#x1E21;&#601;har &#8217;ar&#601;&#x1E63;&acirc; wayy&#257;&#347;em p&#257;n&#257;yw b&ecirc;n <font color="brown">bir&#601;k&#257;w</font> <font color="blue">bir&#601;k&#257;yw:</font> </P>
<P>43&nbsp;wayy&#333;&#8217;mer &#8217;el-n<sup>a</sup>&#8216;&#259;rw&#333; &#8216;&#259;l&#275;h-n&#257;&#8217; hab&#275;&#x1E6D; dere&#x1E35;&#601;-y&#257;m wayy<sup>a</sup>&#8216;al wayyab&#275;&#x1E6D; wayy&#333;&#8217;mer &#8217;&ecirc;n m&#601;&#8217;&ucirc;m&acirc; wayy&#333;&#8217;mer &#353;u&#x1E07; &#353;e&#x1E07;<sup>a</sup>&#8216; p&#601;&#8216;&#257;m&icirc;m: </P>
<P>44&nbsp;way&#601;h&icirc; ba&#353;&#353;&#601;&#x1E07;i&#8216;&icirc;&#x1E6F; wayy&#333;&#8217;mer hinn&#275;h-&#8216;&#257;&#x1E07; q&#601;&#x1E6D;ann&acirc; k&#601;&#x1E35;af-&#8217;&icirc;&#353; &#8216;&#333;l&acirc; m&icirc;y&#257;m wayy&#333;&#8217;mer &#8216;&#259;l&#275;h &#8217;&#277;m&#333;r &#8217;el-&#8217;<sup>a</sup>&#x1E25;&#601;&#8217;&#257;&#x1E07; &#8217;&#277;s&#333;r w&#257;r&#275;&#x1E0F; w&#601;l&#333;&#8217; y<sup>a</sup>&#8216;a&#x1E63;&#257;r&#601;&#x1E35;&acirc; hag&#257;&#353;em: </P>
<P>45&nbsp;way&#601;h&icirc;| &#8216;a&#x1E0F;-k&#333;h w&#601;&#8216;a&#x1E0F;-k&#333;h w&#601;ha&#353;&#353;&#257;mayim hi&#x1E6F;&#601;qad&#601;r&ucirc; &#8216;&#257;&#x1E07;&icirc;m w&#601;r&ucirc;&#x1E25;a way&#601;h&icirc; ge&#353;em g&#257;&#x1E0F;w&#333;l wayyir&#601;ka&#x1E07; &#8217;<sup>a</sup>&#x1E25;&#601;&#8217;&#257;&#x1E07; wayy&#275;le&#x1E35;&#601; yiz&#601;r&#601;&#8216;e&#8217;l&acirc;: </P>
<P>46&nbsp;w&#601;ya&#x1E0F;-y&#601;hw&acirc; h&#257;y&#601;&#x1E6F;&acirc; &#8217;el-&#8217;&#275;l&icirc;y&acirc;&ucirc; way&#601;&#353;ann&#275;s m&#257;&#x1E6F;&#601;n&#257;yw wayy&#257;r&#257;&#x1E63; lif&#601;n&ecirc; &#8217;<sup>a</sup>&#x1E25;&#601;&#8217;&#257;&#x1E07; &#8216;a&#x1E0F;-b&#333;&#8217;&#259;&#x1E35;&acirc; yiz&#601;r&#601;&#8216;e&#8217;l&acirc;: </P>
</TD>
</TABLE>
<P><HR>
<CENTER>
<A HREF="kg1019.htm">Next: 1 Kings (1 Melakhim) Chapter 19</A></CENTER>
</BODY>
</HTML>
