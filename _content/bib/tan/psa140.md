[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa140)  [KJV](../kjv/psa140)  [Sep](../sep/psa140) 
[Vul](../vul/psa140)   
  
[Psalms (Tehilim) Index](psa)  
  [Previous](psa139)  [Next](psa141) 

------------------------------------------------------------------------

### Tanach (Hebrew): Psalms (Tehilim) Chapter 140

‎<span id="001">1</span> ‏לַמְנַצֵּ֗חַ מִזְמ֥וֹר לְדָוִֽד׃

‎<span id="002">2</span> ‏חַלְּצֵ֣נִי יְ֭הוָה מֵאָדָ֣ם רָ֑ע מֵאִ֖ישׁ
חֲמָסִ֣ים תִּנְצְרֵֽנִי׃

‎<span id="003">3</span> ‏אֲשֶׁ֤ר חָשְׁב֣וּ רָע֣וֹת בְּלֵ֑ב כָּל־י֝֗וֹם
יָג֥וּרוּ מִלְחָמֽוֹת׃

‎<span id="004">4</span> ‏שָֽׁנֲנ֣וּ לְשׁוֹנָם֮ כְּֽמוֹ־נָ֫חָ֥שׁ חֲמַ֥ת
עַכְשׁ֑וּב תַּ֖חַת שְׂפָתֵ֣ימוֹ סֶֽלָה׃

‎<span id="005">5</span> ‏שָׁמְרֵ֤נִי יְהוָ֨ה׀ מִ֘ידֵ֤י רָשָׁ֗ע מֵאִ֣ישׁ
חֲמָסִ֣ים תִּנְצְרֵ֑נִי אֲשֶׁ֥ר חָ֝שְׁב֗וּ לִדְח֥וֹת פְּעָמָֽי׃

‎<span id="006">6</span> ‏טָֽמְנֽוּ־גֵאִ֨ים׀ פַּ֡ח לִ֗י וַחֲבָלִ֗ים
פָּ֣רְשׂוּ רֶ֭שֶׁת לְיַד־מַעְגָּ֑ל מֹקְשִׁ֖ים שָֽׁתוּ־לִ֣י סֶֽלָה׃

‎<span id="007">7</span> ‏אָמַ֣רְתִּי לַ֭יהוָה אֵ֣לִי אָ֑תָּה
הַאֲזִ֥ינָה יְ֝הוָ֗ה ק֣וֹל תַּחֲנוּנָֽי׃

‎<span id="008">8</span> ‏יְהוִֹ֣ה אֲ֭דֹנָי עֹ֣ז יְשׁוּעָתִ֑י סַכֹּ֥תָה
לְ֝רֹאשִׁ֗י בְּי֣וֹם נָֽשֶׁק׃

‎<span id="009">9</span> ‏אַל־תִּתֵּ֣ן יְ֭הוָה מַאֲוַיֵּ֣י רָשָׁ֑ע
זְמָמ֥וֹ אַל־תָּ֝פֵ֗ק יָר֥וּמוּ סֶֽלָה׃

‎<span id="010">10</span> ‏רֹ֥אשׁ מְסִבָּ֑י עֲמַ֖ל שְׂפָתֵ֣ימוֹ יכסומו
יְכַסֵּֽמוֹ׃<sup>3</sup>

‎<span id="011">11</span> ‏ימיטו יִמּ֥וֹטוּ עֲלֵיהֶ֗ם גֶּֽחָ֫לִ֥ים
בָּאֵ֥שׁ יַפִּלֵ֑ם בְּ֝מַהֲמֹר֗וֹת בַּֽל־יָקֽוּמוּ׃

‎<span id="012">12</span> ‏אִ֥ישׁ לָשׁוֹן֮ בַּל־יִכּ֪וֹן בָּ֫אָ֥רֶץ
אִישׁ־חָמָ֥ס רָ֑ע יְ֝צוּדֶ֗נּוּ לְמַדְחֵפֹֽת׃

‎<span id="013">13</span> ‏ידעת יָדַ֗עְתִּי כִּֽי־יַעֲשֶׂ֣ה יְ֭הוָה
דִּ֣ין עָנִ֑י מִ֝שְׁפַּ֗ט אֶבְיֹנִֽים׃

‎<span id="014">14</span> ‏אַ֣ךְ צַ֭דִּיקִים יוֹד֣וּ לִשְׁמֶ֑ךָ
יֵשְׁב֥וּ יְ֝שָׁרִ֗ים אֶת־פָּנֶֽיךָ׃

1 lamənaṣṣēḥa mizəmwōr ləḏāwiḏ:

2 ḥalləṣēnî yəhwâ mē’āḏām rā‘ mē’îš ḥămāsîm tinəṣərēnî:

3 ’ăšer ḥāšəḇû rā‘wōṯ bəlēḇ kāl-ywōm yāḡûrû miləḥāmwōṯ:

4 šānănû ləšwōnām kəmwō-nāḥāš ḥămaṯ ‘aḵəšûḇ t<sup>a</sup>ḥaṯ śəfāṯêmwō
selâ:

5 šāmərēnî yəhwâ\| mîḏê rāšā‘ mē’îš ḥămāsîm tinəṣərēnî ’ăšer ḥāšəḇû
liḏəḥwōṯ pə‘āmāy:

6 ṭāmənû-ḡē’îm\| p<sup>a</sup>ḥ lî w<sup>a</sup>ḥăḇālîm pārəśû rešeṯ
ləyaḏ-m<sup>a</sup>‘əgāl mōqəšîm šāṯû-lî selâ:

7 ’āmarətî layhwâ ’ēlî ’ātâ ha’ăzînâ yəhwâ qwōl t<sup>a</sup>ḥănûnāy:

8 yəhwōih ’ăḏōnāy ‘ōz yəšû‘āṯî sakōṯâ lərō’šî bəywōm nāšeq:

9 ’al-titēn yəhwâ ma’ăwayyê rāšā‘ zəmāmwō ’al-tāfēq yārûmû selâ:

10 rō’š məsibāy ‘ămal śəfāṯêmwō yəḵassûmwō yəḵassēmwō:<sup>3</sup>

11 yāmîṭû yimmwōṭû ‘ălêhem geḥālîm bā’ēš yapilēm bəmahămōrwōṯ
bal-yāqûmû:

12 ’îš lāšwōn bal-yikwōn bā’āreṣ ’îš-ḥāmās rā‘ yəṣûḏennû ləmaḏəḥēfōṯ:

13 yāḏ<sup>a</sup>‘əti yāḏ<sup>a</sup>‘ətî kî-y<sup>a</sup>‘ăśeh yəhwâ
dîn ‘ānî mišəpaṭ ’eḇəyōnîm:

14 ’aḵə ṣadîqîm ywōḏû lišəmeḵā yēšəḇû yəšārîm ’eṯ-pāneyḵā:

------------------------------------------------------------------------

[Next: Psalms (Tehilim) Chapter 141](psa141)
