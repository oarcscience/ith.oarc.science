[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa006)  [KJV](../kjv/isa006)  [Sep](../sep/isa006) 
[Vul](../vul/isa006)   
  
[Isaiah (Yisheyah) Index](isa)  
  [Previous](isa005)  [Next](isa007) 

------------------------------------------------------------------------

### Tanach (Hebrew): Isaiah (Yisheyah) Chapter 6

‎<span id="001">1</span> ‏בִּשְׁנַת־מוֹת֙ הַמֶּ֣לֶךְ עֻזִּיָּ֔הוּ
וָאֶרְאֶ֧ה אֶת־אֲדֹנָ֛י יֹשֵׁ֥ב עַל־כִּסֵּ֖א רָ֣ם וְנִשָּׂ֑א וְשׁוּלָ֖יו
מְלֵאִ֥ים אֶת־הַהֵיכָֽל׃

‎<span id="002">2</span> ‏שְׂרָפִ֨ים עֹמְדִ֤ים׀ מִמַּ֙עַל֙ ל֔וֹ שֵׁ֧שׁ
כְּנָפַ֛יִם שֵׁ֥שׁ כְּנָפַ֖יִם לְאֶחָ֑ד בִּשְׁתַּ֣יִם׀ יְכַסֶּ֣ה פָנָ֗יו
וּבִשְׁתַּ֛יִם יְכַסֶּ֥ה רַגְלָ֖יו וּבִשְׁתַּ֥יִם יְעוֹפֵֽף׃

‎<span id="003">3</span> ‏וְקָרָ֨א זֶ֤ה אֶל־זֶה֙ וְאָמַ֔ר קָד֧וֹשׁ׀
קָד֛וֹשׁ קָד֖וֹשׁ יְהוָ֣ה צְבָא֑וֹת מְלֹ֥א כָל־הָאָ֖רֶץ כְּבוֹדֽוֹ׃

‎<span id="004">4</span> ‏וַיָּנֻ֙עוּ֙ אַמּ֣וֹת הַסִּפִּ֔ים מִקּ֖וֹל
הַקּוֹרֵ֑א וְהַבַּ֖יִת יִמָּלֵ֥א עָשָֽׁן׃

‎<span id="005">5</span> ‏וָאֹמַ֞ר אֽוֹי־לִ֣י כִֽי־נִדְמֵ֗יתִי כִּ֣י
אִ֤ישׁ טְמֵֽא־שְׂפָתַ֙יִם֙ אָנֹ֔כִי וּבְתוֹךְ֙ עַם־טְמֵ֣א שְׂפָתַ֔יִם
אָנֹכִ֖י יוֹשֵׁ֑ב כִּ֗י אֶת־הַמֶּ֛לֶךְ יְהוָ֥ה צְבָא֖וֹת רָא֥וּ עֵינָֽי׃

‎<span id="006">6</span> ‏וַיָּ֣עָף אֵלַ֗י אֶחָד֙ מִן־הַשְּׂרָפִ֔ים
וּבְיָד֖וֹ רִצְפָּ֑ה בְּמֶ֨לְקַחַ֔יִם לָקַ֖ח מֵעַ֥ל הַמִּזְבֵּֽחַ׃

‎<span id="007">7</span> ‏וַיַּגַּ֣ע עַל־פִּ֔י וַיֹּ֕אמֶר הִנֵּ֛ה נָגַ֥ע
זֶ֖ה עַל־שְׂפָתֶ֑יךָ וְסָ֣ר עֲוֹנֶ֔ךָ וְחַטָּאתְךָ֖ תְּכֻפָּֽר׃

‎<span id="008">8</span> ‏וָאֶשְׁמַ֞ע אֶת־ק֤וֹל אֲדֹנָי֙ אֹמֵ֔ר אֶת־מִ֥י
אֶשְׁלַ֖ח וּמִ֣י יֵֽלֶךְ־לָ֑נוּ וָאֹמַ֖ר הִנְנִ֥י שְׁלָחֵֽנִי׃

‎<span id="009">9</span> ‏וַיֹּ֕אמֶר לֵ֥ךְ וְאָמַרְתָּ֖ לָעָ֣ם הַזֶּ֑ה
שִׁמְע֤וּ שָׁמ֙וֹעַ֙ וְאַל־תָּבִ֔ינוּ וּרְא֥וּ רָא֖וֹ וְאַל־תֵּדָֽעוּ׃

‎<span id="010">10</span> ‏הַשְׁמֵן֙ לֵב־הָעָ֣ם הַזֶּ֔ה וְאָזְנָ֥יו
הַכְבֵּ֖ד וְעֵינָ֣יו הָשַׁ֑ע פֶּן־יִרְאֶ֨ה בְעֵינָ֜יו וּבְאָזְנָ֣יו
יִשְׁמָ֗ע וּלְבָב֥וֹ יָבִ֛ין וָשָׁ֖ב וְרָ֥פָא לֽוֹ׃

‎<span id="011">11</span> ‏וָאֹמַ֕ר עַד־מָתַ֖י אֲדֹנָ֑י וַיֹּ֡אמֶר עַ֣ד
אֲשֶׁר֩ אִם־שָׁא֨וּ עָרִ֜ים מֵאֵ֣ין יוֹשֵׁ֗ב וּבָתִּים֙ מֵאֵ֣ין אָדָ֔ם
וְהָאֲדָמָ֖ה תִּשָּׁאֶ֥ה שְׁמָמָֽה׃

‎<span id="012">12</span> ‏וְרִחַ֥ק יְהוָ֖ה אֶת־הָאָדָ֑ם וְרַבָּ֥ה
הָעֲזוּבָ֖ה בְּקֶ֥רֶב הָאָֽרֶץ׃

‎<span id="013">13</span> ‏וְע֥וֹד בָּהּ֙ עֲשִׂ֣רִיָּ֔ה וְשָׁ֖בָה
וְהָיְתָ֣ה לְבָעֵ֑ר כָּאֵלָ֣ה וְכָאַלּ֗וֹן אֲשֶׁ֤ר בְּשַׁלֶּ֙כֶת֙
מַצֶּ֣בֶת בָּ֔ם זֶ֥רַע קֹ֖דֶשׁ מַצַּבְתָּֽהּ׃ פ

1 bišənaṯ-mwōṯ hammeleḵə ‘uzzîyâû wā’erə’eh ’eṯ-’ăḏōnāy yōšēḇ ‘al-kissē’
rām wəniśśā’ wəšûlāyw məlē’îm ’eṯ-hahêḵāl:

2 śərāfîm ‘ōməḏîm\| mimm<sup>a</sup>‘al lwō šēš kənāfayim šēš kənāfayim
lə’eḥāḏ bišətayim\| yəḵasseh fānāyw ûḇišətayim yəḵasseh raḡəlāyw
ûḇišətayim yə‘wōfēf:

3 wəqārā’ zeh ’el-zeh wə’āmar qāḏwōš\| qāḏwōš qāḏwōš yəhwâ ṣəḇā’wōṯ
məlō’ ḵāl-hā’āreṣ kəḇwōḏwō:

4 wayyānu‘û ’ammwōṯ hassipîm miqqwōl haqqwōrē’ wəhabayiṯ yimmālē’ ‘āšān:

5 wā’ōmar ’wōy-lî ḵî-niḏəmêṯî kî ’îš ṭəmē’-śəfāṯayim ’ānōḵî ûḇəṯwōḵə
‘am-ṭəmē’ śəfāṯayim ’ānōḵî ywōšēḇ kî ’eṯ-hammeleḵə yəhwâ ṣəḇā’wōṯ rā’û
‘ênāy:

6 wayyā‘āf ’ēlay ’eḥāḏ min-haśśərāfîm ûḇəyāḏwō riṣəpâ
bəmeləq<sup>a</sup>ḥayim lāq<sup>a</sup>ḥ mē‘al hammizəbēḥa:

7 wayyag<sup>a</sup>‘ ‘al-pî wayyō’mer hinnēh nāḡ<sup>a</sup>‘ zeh
‘al-śəfāṯeyḵā wəsār ‘ăwōneḵā wəḥaṭṭā’ṯəḵā təḵupār:

8 wā’ešəm<sup>a</sup>‘ ’eṯ-qwōl ’ăḏōnāy ’ōmēr ’eṯ-mî ’ešəl<sup>a</sup>ḥ
ûmî yēleḵə-lānû wā’ōmar hinənî šəlāḥēnî:

9 wayyō’mer lēḵə wə’āmarətā lā‘ām hazzeh šimə‘û šāmwō‘a wə’al-tāḇînû
ûrə’û rā’wō wə’al-tēḏā‘û:

10 hašəmēn lēḇ-hā‘ām hazzeh wə’āzənāyw haḵəbēḏ wə‘ênāyw hāš<sup>a</sup>‘
pen-yirə’eh ḇə‘ênāyw ûḇə’āzənāyw yišəmā‘ ûləḇāḇwō yāḇîn wāšāḇ wərāfā’
lwō:

11 wā’ōmar ‘aḏ-māṯay ’ăḏōnāy wayyō’mer ‘aḏ ’ăšer ’im-šā’û ‘ārîm mē’ên
ywōšēḇ ûḇātîm mē’ên ’āḏām wəhā’ăḏāmâ tiššā’eh šəmāmâ:

12 wəriḥaq yəhwâ ’eṯ-hā’āḏām wərabâ hā‘ăzûḇâ bəqereḇ hā’āreṣ:

13 wə‘wōḏ bāh ‘ăśirîyâ wəšāḇâ wəhāyəṯâ ləḇā‘ēr kā’ēlâ wəḵā’allwōn ’ăšer
bəšalleḵeṯ maṣṣeḇeṯ bām zer<sup>a</sup>‘ qōḏeš maṣṣaḇətāh: f

------------------------------------------------------------------------

[Next: Isaiah (Yisheyah) Chapter 7](isa007)
