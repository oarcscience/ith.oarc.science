[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jos015)  [KJV](../kjv/jos015) 
[Sep:JsB](../sep/jsb015)  [Sep:JsA](../sep/jsa015) 
[Vul](../vul/jos015)   
  
[Joshua (Yehoshua) Index](jos)  
  [Previous](jos014)  [Next](jos016) 

------------------------------------------------------------------------

### Tanach (Hebrew): Joshua (Yehoshua) Chapter 15

‎<span id="001">1</span> ‏וַיְהִ֣י הַגּוֹרָ֗ל לְמַטֵּ֛ה בְּנֵ֥י
יְהוּדָ֖ה לְמִשְׁפְּחֹתָ֑ם אֶל־גְּב֨וּל אֱד֧וֹם מִדְבַּר־צִ֛ן נֶ֖גְבָּה
מִקְצֵ֥ה תֵימָֽן׃

‎<span id="002">2</span> ‏וַיְהִ֤י לָהֶם֙ גְּב֣וּל נֶ֔גֶב מִקְצֵ֖ה יָ֣ם
הַמֶּ֑לַח מִן־הַלָּשֹׁ֖ן הַפֹּנֶ֥ה נֶֽגְבָּה׃

‎<span id="003">3</span> ‏וְ֠יָצָא אֶל־מִנֶּ֜גֶב לְמַעֲלֵ֤ה עַקְרַבִּים֙
וְעָ֣בַר צִ֔נָה וְעָלָ֥ה מִנֶּ֖גֶב לְקָדֵ֣שׁ בַּרְנֵ֑עַ וְעָבַ֤ר
חֶצְרוֹן֙ וְעָלָ֣ה אַדָּ֔רָה וְנָסַ֖ב הַקַּרְקָֽעָה׃

‎<span id="004">4</span> ‏וְעָבַ֣ר עַצְמ֗וֹנָה וְיָצָא֙ נַ֣חַל
מִצְרַ֔יִם והיה וְהָי֛וּ תֹּצְא֥וֹת הַגְּב֖וּל יָ֑מָּה זֶה־יִהְיֶ֥ה
לָכֶ֖ם גְּב֥וּל נֶֽגֶב׃

‎<span id="005">5</span> ‏וּגְב֥וּל קֵ֙דְמָה֙ יָ֣ם הַמֶּ֔לַח עַד־קְצֵ֖ה
הַיַּרְדֵּ֑ן וּגְב֞וּל לִפְאַ֤ת צָפ֙וֹנָה֙ מִלְּשׁ֣וֹן הַיָּ֔ם מִקְצֵ֖ה
הַיַּרְדֵּֽן׃

‎<span id="006">6</span> ‏וְעָלָ֤ה הַגְּבוּל֙ בֵּ֣ית חָגְלָ֔ה וְעָבַ֕ר
מִצְּפ֖וֹן לְבֵ֣ית הָעֲרָבָ֑ה וְעָלָ֣ה הַגְּב֔וּל אֶ֥בֶן בֹּ֖הַן
בֶּן־רְאוּבֵֽן׃

‎<span id="007">7</span> ‏וְעָלָ֨ה הַגְּב֥וּל׀ דְּבִרָה֮ מֵעֵ֣מֶק
עָכוֹר֒ וְצָפ֜וֹנָה פֹּנֶ֣ה אֶל־הַגִּלְגָּ֗ל אֲשֶׁר־נֹ֙כַח֙ לְמַעֲלֵ֣ה
אֲדֻמִּ֔ים אֲשֶׁ֥ר מִנֶּ֖גֶב לַנָּ֑חַל וְעָבַ֤ר הַגְּבוּל֙ אֶל־מֵי־עֵ֣ין
שֶׁ֔מֶשׁ וְהָי֥וּ תֹצְאֹתָ֖יו אֶל־עֵ֥ין רֹגֵֽל׃

‎<span id="008">8</span> ‏וְעָלָ֨ה הַגְּב֜וּל גֵּ֣י בֶן־הִנֹּ֗ם
אֶל־כֶּ֤תֶף הַיְבוּסִי֙ מִנֶּ֔גֶב הִ֖יא יְרֽוּשָׁלִָ֑ם וְעָלָ֨ה
הַגְּב֜וּל אֶל־רֹ֣אשׁ הָהָ֗ר אֲ֠שֶׁר עַל־פְּנֵ֤י גֵֽי־הִנֹּם֙ יָ֔מָּה
אֲשֶׁ֛ר בִּקְצֵ֥ה עֵֽמֶק־רְפָאִ֖ים צָפֹֽנָה׃

‎<span id="009">9</span> ‏וְתָאַ֨ר הַגְּב֜וּל מֵרֹ֣אשׁ הָהָ֗ר
אֶל־מַעְיַן֙ מֵ֣י נֶפְתּ֔וֹחַ וְיָצָ֖א אֶל־עָרֵ֣י הַר־עֶפְר֑וֹן וְתָאַ֤ר
הַגְּבוּל֙ בַּעֲלָ֔ה הִ֖יא קִרְיַ֥ת יְעָרִֽים׃

‎<span id="010">10</span> ‏וְנָסַב֩ הַגְּב֨וּל מִבַּעֲלָ֥ה יָ֙מָּה֙
אֶל־הַ֣ר שֵׂעִ֔יר וְעָבַ֕ר אֶל־כֶּ֧תֶף הַר־יְעָרִ֛ים מִצָּפ֖וֹנָה הִ֣יא
כְסָל֑וֹן וְיָרַ֥ד בֵּֽית־שֶׁ֖מֶשׁ וְעָבַ֥ר תִּמְנָֽה׃

‎<span id="011">11</span> ‏וְיָצָ֨א הַגְּב֜וּל אֶל־כֶּ֣תֶף עֶקְרוֹן֮
צָפוֹנָה֒ וְתָאַ֤ר הַגְּבוּל֙ שִׁכְּר֔וֹנָה וְעָבַ֥ר הַר־הַֽבַּעֲלָ֖ה
וְיָצָ֣א יַבְנְאֵ֑ל וְהָי֛וּ תֹּצְא֥וֹת הַגְּב֖וּל יָֽמָּה׃

‎<span id="012">12</span> ‏וּגְב֣וּל יָ֔ם הַיָּ֥מָּה הַגָּד֖וֹל
וּגְב֑וּל זֶ֠ה גְּב֧וּל בְּנֵֽי־יְהוּדָ֛ה סָבִ֖יב לְמִשְׁפְּחֹתָֽם׃

‎<span id="013">13</span> ‏וּלְכָלֵ֣ב בֶּן־יְפֻנֶּ֗ה נָ֤תַן חֵ֙לֶק֙
בְּת֣וֹךְ בְּנֵֽי־יְהוּדָ֔ה אֶל־פִּ֥י יְהוָ֖ה לִֽיהוֹשֻׁ֑עַ אֶת־קִרְיַ֥ת
אַרְבַּ֛ע אֲבִ֥י הָעֲנָ֖ק הִ֥יא חֶבְרֽוֹן׃

‎<span id="014">14</span> ‏וַיֹּ֤רֶשׁ מִשָּׁם֙ כָּלֵ֔ב אֶת־שְׁלוֹשָׁ֖ה
בְּנֵ֣י הָעֲנָ֑ק אֶת־שֵׁשַׁ֤י וְאֶת־אֲחִימַן֙ וְאֶת־תַּלְמַ֔י יְלִידֵ֖י
הָעֲנָֽק׃

‎<span id="015">15</span> ‏וַיַּ֣עַל מִשָּׁ֔ם אֶל־יֹשְׁבֵ֖י דְּבִ֑ר
וְשֵׁם־דְּבִ֥ר לְפָנִ֖ים קִרְיַת־סֵֽפֶר׃

‎<span id="016">16</span> ‏וַיֹּ֣אמֶר כָּלֵ֔ב אֲשֶׁר־יַכֶּ֥ה
אֶת־קִרְיַת־סֵ֖פֶר וּלְכָדָ֑הּ וְנָתַ֥תִּי ל֛וֹ אֶת־עַכְסָ֥ה בִתִּ֖י
לְאִשָּֽׁה׃

‎<span id="017">17</span> ‏וַֽיִּלְכְּדָ֛הּ עָתְנִיאֵ֥ל בֶּן־קְנַ֖ז
אֲחִ֣י כָלֵ֑ב וַיִּתֶּן־ל֛וֹ אֶת־עַכְסָ֥ה בִתּ֖וֹ לְאִשָּֽׁה׃

‎<span id="018">18</span> ‏וַיְהִ֣י בְּבוֹאָ֗הּ וַתְּסִיתֵ֙הוּ֙
לִשְׁא֤וֹל מֵֽאֵת־אָבִ֙יהָ֙ שָׂדֶ֔ה וַתִּצְנַ֖ח מֵעַ֣ל הַחֲמ֑וֹר
וַיֹּֽאמֶר־לָ֥הּ כָּלֵ֖ב מַה־לָּֽךְ׃

‎<span id="019">19</span> ‏וַתֹּ֜אמֶר תְּנָה־לִּ֣י בְרָכָ֗ה כִּ֣י אֶ֤רֶץ
הַנֶּ֙גֶב֙ נְתַתָּ֔נִי וְנָתַתָּ֥ה לִ֖י גֻּלֹּ֣ת מָ֑יִם וַיִּתֶּן־לָ֗הּ
אֵ֚ת גֻּלֹּ֣ת עִלִּיּ֔וֹת וְאֵ֖ת גֻּלֹּ֥ת תַּחְתִּיּֽוֹת׃ פ

‎<span id="020">20</span> ‏זֹ֗את נַחֲלַ֛ת מַטֵּ֥ה בְנֵי־יְהוּדָ֖ה
לְמִשְׁפְּחֹתָֽם׃

‎<span id="021">21</span> ‏וַיִּֽהְי֣וּ הֶעָרִ֗ים מִקְצֵה֙ לְמַטֵּ֣ה
בְנֵֽי־יְהוּדָ֔ה אֶל־גְּב֥וּל אֱד֖וֹם בַּנֶּ֑גְבָּה קַבְצְאֵ֥ל וְעֵ֖דֶר
וְיָגֽוּר׃

‎<span id="022">22</span> ‏וְקִינָ֥ה וְדִֽימוֹנָ֖ה וְעַדְעָדָֽה׃

‎<span id="023">23</span> ‏וְקֶ֥דֶשׁ וְחָצ֖וֹר וְיִתְנָֽן׃

‎<span id="024">24</span> ‏זִ֥יף וָטֶ֖לֶם וּבְעָלֽוֹת׃

‎<span id="025">25</span> ‏וְחָצ֤וֹר׀ חֲדַתָּה֙ וּקְרִיּ֔וֹת חֶצְר֖וֹן
הִ֥יא חָצֽוֹר׃

‎<span id="026">26</span> ‏אֲמָ֥ם וּשְׁמַ֖ע וּמוֹלָדָֽה׃

‎<span id="027">27</span> ‏וַחֲצַ֥ר גַּדָּ֛ה וְחֶשְׁמ֖וֹן וּבֵ֥ית
פָּֽלֶט׃

‎<span id="028">28</span> ‏וַחֲצַ֥ר שׁוּעָ֛ל וּבְאֵ֥ר שֶׁ֖בַע
וּבִזְיוֹתְיָֽה׃

‎<span id="029">29</span> ‏בַּעֲלָ֥ה וְעִיִּ֖ים וָעָֽצֶם׃

‎<span id="030">30</span> ‏וְאֶלְתּוֹלַ֥ד וּכְסִ֖יל וְחָרְמָֽה׃

‎<span id="031">31</span> ‏וְצִֽקְלַ֥ג וּמַדְמַנָּ֖ה וְסַנְסַנָּֽה׃

‎<span id="032">32</span> ‏וּלְבָא֥וֹת וְשִׁלְחִ֖ים וְעַ֣יִן וְרִמּ֑וֹן
כָּל־עָרִ֛ים עֶשְׂרִ֥ים וָתֵ֖שַׁע וְחַצְרֵיהֶֽן׃ ס

‎<span id="033">33</span> ‏בַּשְּׁפֵלָ֑ה אֶשְׁתָּא֥וֹל וְצָרְעָ֖ה
וְאַשְׁנָֽה׃

‎<span id="034">34</span> ‏וְזָנ֙וֹחַ֙ וְעֵ֣ין גַּנִּ֔ים תַּפּ֖וּחַ
וְהָעֵינָֽם׃

‎<span id="035">35</span> ‏יַרְמוּת֙ וַעֲדֻלָּ֔ם שׂוֹכֹ֖ה וַעֲזֵקָֽה׃

‎<span id="036">36</span> ‏וְשַׁעֲרַ֙יִם֙ וַעֲדִיתַ֔יִם וְהַגְּדֵרָ֖ה
וּגְדֵרֹתָ֑יִם עָרִ֥ים אַרְבַּֽע־עֶשְׂרֵ֖ה וְחַצְרֵיהֶֽן׃

‎<span id="037">37</span> ‏צְנָ֥ן וַחֲדָשָׁ֖ה וּמִגְדַּל־גָּֽד׃

‎<span id="038">38</span> ‏וְדִלְעָ֥ן וְהַמִּצְפֶּ֖ה וְיָקְתְאֵֽל׃

‎<span id="039">39</span> ‏לָכִ֥ישׁ וּבָצְקַ֖ת וְעֶגְלֽוֹן׃

‎<span id="040">40</span> ‏וְכַבּ֥וֹן וְלַחְמָ֖ס וְכִתְלִֽישׁ׃

‎<span id="041">41</span> ‏וּגְדֵר֕וֹת בֵּית־דָּג֥וֹן וְנַעֲמָ֖ה
וּמַקֵּדָ֑ה עָרִ֥ים שֵׁשׁ־עֶשְׂרֵ֖ה וְחַצְרֵיהֶֽן׃ ס

‎<span id="042">42</span> ‏לִבְנָ֥ה וָעֶ֖תֶר וְעָשָֽׁן׃

‎<span id="043">43</span> ‏וְיִפְתָּ֥ח וְאַשְׁנָ֖ה וּנְצִֽיב׃

‎<span id="044">44</span> ‏וּקְעִילָ֥ה וְאַכְזִ֖יב וּמָֽרֵאשָׁ֑ה עָרִ֥ים
תֵּ֖שַׁע וְחַצְרֵיהֶֽן׃

‎<span id="045">45</span> ‏עֶקְר֥וֹן וּבְנֹתֶ֖יהָ וַחֲצֵרֶֽיהָ׃

‎<span id="046">46</span> ‏מֵעֶקְר֖וֹן וָיָ֑מָּה כֹּ֛ל אֲשֶׁר־עַל־יַ֥ד
אַשְׁדּ֖וֹד וְחַצְרֵיהֶֽן׃

‎<span id="047">47</span> ‏אַשְׁדּ֞וֹד בְּנוֹתֶ֣יהָ וַחֲצֵרֶ֗יהָ עַזָּ֥ה
בְּנוֹתֶ֥יהָ וַחֲצֵרֶ֖יהָ עַד־נַ֣חַל מִצְרָ֑יִם וְהַיָּ֥ם הגבול
הַגָּד֖וֹל וּגְבֽוּל׃ ס

‎<span id="048">48</span> ‏וּבָהָ֑ר שָׁמִ֥יר וְיַתִּ֖יר וְשׂוֹכֹֽה׃

‎<span id="049">49</span> ‏וְדַנָּ֥ה וְקִרְיַת־סַנָּ֖ה הִ֥יא דְבִֽר׃

‎<span id="050">50</span> ‏וַעֲנָ֥ב וְאֶשְׁתְּמֹ֖ה וְעָנִֽים׃

‎<span id="051">51</span> ‏וְגֹ֥שֶׁן וְחֹלֹ֖ן וְגִלֹ֑ה עָרִ֥ים
אַֽחַת־עֶשְׂרֵ֖ה וְחַצְרֵיהֶֽן׃

‎<span id="052">52</span> ‏אֲרַ֥ב וְרוּמָ֖ה וְאֶשְׁעָֽן׃

‎<span id="053">53</span> ‏וינים וְיָנ֥וּם וּבֵית־תַּפּ֖וּחַ וַאֲפֵֽקָה׃

‎<span id="054">54</span> ‏וְחֻמְטָ֗ה וְקִרְיַ֥ת אַרְבַּ֛ע הִ֥יא
חֶבְר֖וֹן וְצִיעֹ֑ר עָרִ֥ים תֵּ֖שַׁע וְחַצְרֵיהֶֽן׃ ס

‎<span id="055">55</span> ‏מָע֥וֹן׀ כַּרְמֶ֖ל וָזִ֥יף וְיוּטָּֽה׃

‎<span id="056">56</span> ‏וְיִזְרְעֶ֥אל וְיָקְדְעָ֖ם וְזָנֽוֹחַ׃

‎<span id="057">57</span> ‏הַקַּ֖יִן גִּבְעָ֣ה וְתִמְנָ֑ה עָרִ֥ים
עֶ֖שֶׂר וְחַצְרֵיהֶֽן׃

‎<span id="058">58</span> ‏חַלְח֥וּל בֵּֽית־צ֖וּר וּגְדֽוֹר׃

‎<span id="059">59</span> ‏וּמַעֲרָ֥ת וּבֵית־עֲנ֖וֹת וְאֶלְתְּקֹ֑ן
עָרִ֥ים שֵׁ֖שׁ וְחַצְרֵיהֶֽן׃

‎<span id="060">60</span> ‏קִרְיַת־בַּ֗עַל הִ֛יא קִרְיַ֥ת יְעָרִ֖ים
וְהָֽרַבָּ֑ה עָרִ֥ים שְׁתַּ֖יִם וְחַצְרֵיהֶֽן׃ ס

‎<span id="061">61</span> ‏בַּמִּדְבָּ֑ר בֵּ֚ית הָעֲרָבָ֔ה מִדִּ֖ין
וּסְכָכָֽה׃

‎<span id="062">62</span> ‏וְהַנִּבְשָׁ֥ן וְעִיר־הַמֶּ֖לַח וְעֵ֣ין
גֶּ֑דִי עָרִ֥ים שֵׁ֖שׁ וְחַצְרֵיהֶֽן׃

‎<span id="063">63</span> ‏וְאֶת־הַיְבוּסִי֙ יוֹשְׁבֵ֣י יְרֽוּשָׁלִַ֔ם
לֹֽא־יוכלו יָכְל֥וּ בְנֵֽי־יְהוּדָ֖ה לְהֽוֹרִישָׁ֑ם וַיֵּ֨שֶׁב
הַיְבוּסִ֜י אֶת־בְּנֵ֤י יְהוּדָה֙ בִּיר֣וּשָׁלִַ֔ם עַ֖ד הַיּ֥וֹם
הַזֶּֽה׃ פ

1 wayəhî hagwōrāl ləmaṭṭēh bənê yəhûḏâ ləmišəpəḥōṯām ’el-gəḇûl ’ĕḏwōm
miḏəbar-ṣin neḡəbâ miqəṣēh ṯêmān:

2 wayəhî lâem gəḇûl neḡeḇ miqəṣēh yām hammel<sup>a</sup>ḥ min-hallāšōn
hapōneh neḡəbâ:

3 wəyāṣā’ ’el-minneḡeḇ ləm<sup>a</sup>‘ălēh ‘aqərabîm wə‘āḇar ṣinâ
wə‘ālâ minneḡeḇ ləqāḏēš barənē‘a wə‘āḇar ḥeṣərwōn wə‘ālâ ’adārâ wənāsaḇ
haqqarəqā‘â:

4 wə‘āḇar ‘aṣəmwōnâ wəyāṣā’ n<sup>a</sup>ḥal miṣərayim wəhāyâ wəhāyû
tōṣə’wōṯ hagəḇûl yāmmâ zeh-yihəyeh lāḵem gəḇûl neḡeḇ:

5 ûḡəḇûl qēḏəmâ yām hammel<sup>a</sup>ḥ ‘aḏ-qəṣēh hayyarədēn ûḡəḇûl
lifə’aṯ ṣāfwōnâ milləšwōn hayyām miqəṣēh hayyarədēn:

6 wə‘ālâ hagəḇûl bêṯ ḥāḡəlâ wə‘āḇar miṣṣəfwōn ləḇêṯ hā‘ărāḇâ wə‘ālâ
hagəḇûl ’eḇen bōhan ben-rə’ûḇēn:

7 wə‘ālâ hagəḇûl\| dəḇirâ mē‘ēmeq ‘āḵwōr wəṣāfwōnâ pōneh ’el-hagiləgāl
’ăšer-nōḵ<sup>a</sup>ḥ ləm<sup>a</sup>‘ălēh ’ăḏummîm ’ăšer minneḡeḇ
lannāḥal wə‘āḇar hagəḇûl ’el-mê-‘ên šemeš wəhāyû ṯōṣə’ōṯāyw ’el-‘ên
rōḡēl:

8 wə‘ālâ hagəḇûl gê ḇen-hinnōm ’el-keṯef hayəḇûsî minneḡeḇ hî’
yərûšālāim wə‘ālâ hagəḇûl ’el-rō’š hâār ’ăšer ‘al-pənê ḡê-hinnōm yāmmâ
’ăšer biqəṣēh ‘ēmeq-rəfā’îm ṣāfōnâ:

9 wəṯā’ar hagəḇûl mērō’š hâār ’el-m<sup>a</sup>‘əyan mê nefətwōḥa
wəyāṣā’ ’el-‘ārê har-‘efərwōn wəṯā’ar hagəḇûl b<sup>a</sup>‘ălâ hî’
qirəyaṯ yə‘ārîm:

10 wənāsaḇ hagəḇûl mib<sup>a</sup>‘ălâ yāmmâ ’el-har śē‘îr wə‘āḇar
’el-keṯef har-yə‘ārîm miṣṣāfwōnâ hî’ ḵəsālwōn wəyāraḏ bêṯ-šemeš wə‘āḇar
timənâ:

11 wəyāṣā’ hagəḇûl ’el-keṯef ‘eqərwōn ṣāfwōnâ wəṯā’ar hagəḇûl šikərwōnâ
wə‘āḇar har-hab<sup>a</sup>‘ălâ wəyāṣā’ yaḇənə’ēl wəhāyû tōṣə’wōṯ
hagəḇûl yāmmâ:

12 ûḡəḇûl yām hayyāmmâ hagāḏwōl ûḡəḇûl zeh gəḇûl bənê-yəhûḏâ sāḇîḇ
ləmišəpəḥōṯām:

13 ûləḵālēḇ ben-yəfunneh nāṯan ḥēleq bəṯwōḵə bənê-yəhûḏâ ’el-pî yəhwâ
lîhwōšu‘a ’eṯ-qirəyaṯ ’arəb<sup>a</sup>‘ ’ăḇî hā‘ănāq hî’ ḥeḇərwōn:

14 wayyōreš miššām kālēḇ ’eṯ-šəlwōšâ bənê hā‘ănāq ’eṯ-šēšay
wə’eṯ-’ăḥîman wə’eṯ-taləmay yəlîḏê hā‘ănāq:

15 wayy<sup>a</sup>‘al miššām ’el-yōšəḇê dəḇir wəšēm-dəḇir ləfānîm
qirəyaṯ-sēfer:

16 wayyō’mer kālēḇ ’ăšer-yakeh ’eṯ-qirəyaṯ-sēfer ûləḵāḏāh wənāṯatî lwō
’eṯ-‘aḵəsâ ḇitî lə’iššâ:

17 wayyiləkəḏāh ‘āṯənî’ēl ben-qənaz ’ăḥî ḵālēḇ wayyiten-lwō ’eṯ-‘aḵəsâ
ḇitwō lə’iššâ:

18 wayəhî bəḇwō’āh watəsîṯēhû lišə’wōl mē’ēṯ-’āḇîhā śāḏeh
watiṣən<sup>a</sup>ḥ mē‘al h<sup>a</sup>ḥămwōr wayyō’mer-lāh kālēḇ
mah-llāḵə:

19 watō’mer tənâ-llî ḇərāḵâ kî ’ereṣ hanneḡeḇ nəṯatānî wənāṯatâ lî
gullōṯ māyim wayyiten-lāh ’ēṯ gullōṯ ‘illîywōṯ wə’ēṯ gullōṯ
t<sup>a</sup>ḥətîywōṯ: f

20 zō’ṯ n<sup>a</sup>ḥălaṯ maṭṭēh ḇənê-yəhûḏâ ləmišəpəḥōṯām:

21 wayyihəyû he‘ārîm miqəṣēh ləmaṭṭēh ḇənê-yəhûḏâ ’el-gəḇûl ’ĕḏwōm
banneḡəbâ qaḇəṣə’ēl wə‘ēḏer wəyāḡûr:

22 wəqînâ wəḏîmwōnâ wə‘aḏə‘āḏâ:

23 wəqeḏeš wəḥāṣwōr wəyiṯənān:

24 zîf wāṭelem ûḇə‘ālwōṯ:

25 wəḥāṣwōr\| ḥăḏatâ ûqərîywōṯ ḥeṣərwōn hî’ ḥāṣwōr:

26 ’ămām ûšəm<sup>a</sup>‘ ûmwōlāḏâ:

27 w<sup>a</sup>ḥăṣar gadâ wəḥešəmwōn ûḇêṯ pāleṭ:

28 w<sup>a</sup>ḥăṣar šû‘āl ûḇə’ēr šeḇ<sup>a</sup>‘ ûḇizəywōṯəyâ:

29 b<sup>a</sup>‘ălâ wə‘îyîm wā‘āṣem:

30 wə’elətwōlaḏ ûḵəsîl wəḥārəmâ:

31 wəṣiqəlaḡ ûmaḏəmannâ wəsanəsannâ:

32 ûləḇā’wōṯ wəšiləḥîm wə‘ayin wərimmwōn kāl-‘ārîm ‘eśərîm
wāṯēš<sup>a</sup>‘ wəḥaṣərêhen: s

33 baššəfēlâ ’ešətā’wōl wəṣārə‘â wə’ašənâ:

34 wəzānwōḥa wə‘ên gannîm tapûḥa wəhā‘ênām:

35 yarəmûṯ w<sup>a</sup>‘ăḏullām śwōḵōh w<sup>a</sup>‘ăzēqâ:

36 wəš<sup>a</sup>‘ărayim w<sup>a</sup>‘ăḏîṯayim wəhagəḏērâ ûḡəḏērōṯāyim
‘ārîm ’arəb<sup>a</sup>‘-‘eśərēh wəḥaṣərêhen:

37 ṣənān w<sup>a</sup>ḥăḏāšâ ûmiḡədal-gāḏ:

38 wəḏilə‘ān wəhammiṣəpeh wəyāqəṯə’ēl:

39 lāḵîš ûḇāṣəqaṯ wə‘eḡəlwōn:

40 wəḵabwōn wəl<sup>a</sup>ḥəmās wəḵiṯəlîš:

41 ûḡəḏērwōṯ bêṯ-dāḡwōn wən<sup>a</sup>‘ămâ ûmaqqēḏâ ‘ārîm šēš-‘eśərēh
wəḥaṣərêhen: s

42 liḇənâ wā‘eṯer wə‘āšān:

43 wəyifətāḥ wə’ašənâ ûnəṣîḇ:

44 ûqə‘îlâ wə’aḵəzîḇ ûmārē’šâ ‘ārîm tēš<sup>a</sup>‘ wəḥaṣərêhen:

45 ‘eqərwōn ûḇənōṯeyhā w<sup>a</sup>ḥăṣēreyhā:

46 mē‘eqərwōn wāyāmmâ kōl ’ăšer-‘al-yaḏ ’ašədwōḏ wəḥaṣərêhen:

47 ’ašədwōḏ bənwōṯeyhā w<sup>a</sup>ḥăṣēreyhā ‘azzâ bənwōṯeyhā
w<sup>a</sup>ḥăṣēreyhā ‘aḏ-n<sup>a</sup>ḥal miṣərāyim wəhayyām hagəḇûl
hagāḏwōl ûḡəḇûl: s

48 ûḇâār šāmîr wəyatîr wəśwōḵōh:

49 wəḏannâ wəqirəyaṯ-sannâ hî’ ḏəḇir:

50 w<sup>a</sup>‘ănāḇ wə’ešətəmōh wə‘ānîm:

51 wəḡōšen wəḥōlōn wəḡilōh ‘ārîm ’<sup>a</sup>ḥaṯ-‘eśərēh wəḥaṣərêhen:

52 ’ăraḇ wərûmâ wə’ešə‘ān:

53 wəyānîm wəyānûm ûḇêṯ-tapûḥa wa’ăfēqâ:

54 wəḥuməṭâ wəqirəyaṯ ’arəb<sup>a</sup>‘ hî’ ḥeḇərwōn wəṣî‘ōr ‘ārîm
tēš<sup>a</sup>‘ wəḥaṣərêhen: s

55 mā‘wōn\| karəmel wāzîf wəyûṭṭâ:

56 wəyizərə‘e’l wəyāqəḏə‘ām wəzānwōḥa:

57 haqqayin giḇə‘â wəṯimənâ ‘ārîm ‘eśer wəḥaṣərêhen:

58 ḥaləḥûl bêṯ-ṣûr ûḡəḏwōr:

59 ûm<sup>a</sup>‘ărāṯ ûḇêṯ-‘ănwōṯ wə’elətəqōn ‘ārîm šēš wəḥaṣərêhen:

60 qirəyaṯ-b<sup>a</sup>‘al hî’ qirəyaṯ yə‘ārîm wəhārabâ ‘ārîm šətayim
wəḥaṣərêhen: s

61 bammiḏəbār bêṯ hā‘ărāḇâ midîn ûsəḵāḵâ:

62 wəhanniḇəšān wə‘îr-hammel<sup>a</sup>ḥ wə‘ên geḏî ‘ārîm šēš
wəḥaṣərêhen:

63 wə’eṯ-hayəḇûsî ywōšəḇê yərûšālaim lō’-yûḵəlû yāḵəlû ḇənê-yəhûḏâ
ləhwōrîšām wayyēšeḇ hayəḇûsî ’eṯ-bənê yəhûḏâ bîrûšālaim ‘aḏ hayywōm
hazzeh: f

------------------------------------------------------------------------

[Next: Joshua (Yehoshua) Chapter 16](jos016)
