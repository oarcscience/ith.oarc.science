[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa018)  [KJV](../kjv/psa018)  [Sep](../sep/psa018) 
[Vul](../vul/psa018)   
  
[Psalms (Tehilim) Index](psa)  
  [Previous](psa017)  [Next](psa019) 

------------------------------------------------------------------------

### Tanach (Hebrew): Psalms (Tehilim) Chapter 18

‎<span id="001">1</span> ‏לַמְנַצֵּ֤חַ׀ לְעֶ֥בֶד יְהוָ֗ה לְדָ֫וִ֥ד
אֲשֶׁ֤ר דִּבֶּ֨ר׀ לַיהוָ֗ה אֶת־דִּ֭בְרֵי הַשִּׁירָ֣ה הַזֹּ֑את בְּי֤וֹם
הִֽצִּיל־יְהוָ֘ה אוֹת֥וֹ מִכַּ֥ף כָּל־אֹ֝יְבָ֗יו וּמִיַּ֥ד שָׁאֽוּל׃

‎<span id="002">2</span> ‏וַיֹּאמַ֡ר אֶרְחָמְךָ֖ יְהוָ֣ה חִזְקִֽי׃

‎<span id="003">3</span> ‏יְהוָ֤ה׀ סַֽלְעִ֥י וּמְצוּדָתִ֗י וּמְפַ֫לְטִ֥י
אֵלִ֣י צ֭וּרִי אֶֽחֱסֶה־בּ֑וֹ מָֽגִנִּ֥י וְקֶֽרֶן־יִ֝שְׁעִ֗י
מִשְׂגַּבִּֽי׃

‎<span id="004">4</span> ‏מְ֭הֻלָּל אֶקְרָ֣א יְהוָ֑ה וּמִן־אֹ֝יְבַ֗י
אִוָּשֵֽׁעַ׃

‎<span id="005">5</span> ‏אֲפָפ֥וּנִי חֶבְלֵי־מָ֑וֶת וְֽנַחֲלֵ֖י
בְלִיַּ֣עַל יְבַֽעֲתֽוּנִי׃

‎<span id="006">6</span> ‏חֶבְלֵ֣י שְׁא֣וֹל סְבָב֑וּנִי קִ֝דְּמ֗וּנִי
מ֣וֹקְשֵׁי מָֽוֶת׃

‎<span id="007">7</span> ‏בַּצַּר־לִ֤י׀ אֶֽקְרָ֣א יְהוָה֮ וְאֶל־אֱלֹהַ֪י
אֲשַׁ֫וֵּ֥עַ יִשְׁמַ֣ע מֵהֵיכָל֣וֹ קוֹלִ֑י וְ֝שַׁוְעָתִ֗י לְפָנָ֤יו׀
תָּב֬וֹא בְאָזְנָֽיו׃

‎<span id="008">8</span> ‏וַתִּגְעַ֬שׁ וַתִּרְעַ֨שׁ׀ הָאָ֗רֶץ
וּמוֹסְדֵ֣י הָרִ֣ים יִרְגָּ֑זוּ וַ֝יִּתְגָּֽעֲשׁ֗וּ כִּי־חָ֥רָה לֽוֹ׃

‎<span id="009">9</span> ‏עָ֘לָ֤ה עָשָׁ֨ן׀ בְּאַפּ֗וֹ וְאֵשׁ־מִפִּ֥יו
תֹּאכֵ֑ל גֶּ֝חָלִ֗ים בָּעֲר֥וּ מִמֶּֽנּוּ׃

‎<span id="010">10</span> ‏וַיֵּ֣ט שָׁ֭מַיִם וַיֵּרַ֑ד וַ֝עֲרָפֶ֗ל
תַּ֣חַת רַגְלָֽיו׃

‎<span id="011">11</span> ‏וַיִּרְכַּ֣ב עַל־כְּ֭רוּב וַיָּעֹ֑ף
וַ֝יֵּ֗דֶא עַל־כַּנְפֵי־רֽוּחַ׃

‎<span id="012">12</span> ‏יָ֤שֶׁת חֹ֨שֶׁךְ׀ סִתְר֗וֹ סְבִֽיבוֹתָ֥יו
סֻכָּת֑וֹ חֶשְׁכַת־מַ֝֗יִם עָבֵ֥י שְׁחָקִֽים׃

‎<span id="013">13</span> ‏מִנֹּ֗גַהּ נֶ֫גְדּ֥וֹ עָבָ֥יו עָבְר֑וּ
בָּ֝רָ֗ד וְגַֽחֲלֵי־אֵֽשׁ׃

‎<span id="014">14</span> ‏וַיַּרְעֵ֬ם בַּשָּׁמַ֨יִם׀ יְֽהוָ֗ה
וְ֭עֶלְיוֹן יִתֵּ֣ן קֹל֑וֹ בָּ֝רָ֗ד וְגַֽחֲלֵי־אֵֽשׁ׃

‎<span id="015">15</span> ‏וַיִּשְׁלַ֣ח חִ֭צָּיו וַיְפִיצֵ֑ם וּבְרָקִ֥ים
רָ֝ב וַיְהֻמֵּֽם׃

‎<span id="016">16</span> ‏וַיֵּ֤רָא֨וּ׀ אֲפִ֥יקֵי מַ֗יִם וַֽיִּגָּלוּ֮
מוֹסְד֪וֹת תֵּ֫בֵ֥ל מִגַּעֲרָ֣תְךָ֣ יְהוָ֑ה מִ֝נִּשְׁמַ֗ת ר֣וּחַ
אַפֶּֽךָ׃

‎<span id="017">17</span> ‏יִשְׁלַ֣ח מִ֭מָּרוֹם יִקָּחֵ֑נִי
יַֽ֝מְשֵׁ֗נִי מִמַּ֥יִם רַבִּֽים׃

‎<span id="018">18</span> ‏יַצִּילֵ֗נִי מֵאֹיְבִ֥י עָ֑ז וּ֝מִשֹּׂנְאַ֗י
כִּֽי־אָמְצ֥וּ מִמֶּֽנִּי׃

‎<span id="019">19</span> ‏יְקַדְּמ֥וּנִי בְיוֹם־אֵידִ֑י
וַֽיְהִי־יְהוָ֖ה לְמִשְׁעָ֣ן לִֽי׃

‎<span id="020">20</span> ‏וַיּוֹצִיאֵ֥נִי לַמֶּרְחָ֑ב יְ֝חַלְּצֵ֗נִי
כִּ֘י חָ֥פֵֽץ בִּֽי׃

‎<span id="021">21</span> ‏יִגְמְלֵ֣נִי יְהוָ֣ה כְּצִדְקִ֑י כְּבֹ֥ר
יָ֝דַ֗י יָשִׁ֥יב לִֽי׃

‎<span id="022">22</span> ‏כִּֽי־שָׁ֭מַרְתִּי דַּרְכֵ֣י יְהוָ֑ה
וְלֹֽא־רָ֝שַׁ֗עְתִּי מֵאֱלֹהָֽי׃

‎<span id="023">23</span> ‏כִּ֣י כָל־מִשְׁפָּטָ֣יו לְנֶגְדִּ֑י
וְ֝חֻקֹּתָ֗יו לֹא־אָסִ֥יר מֶֽנִּי׃

‎<span id="024">24</span> ‏וָאֱהִ֣י תָמִ֣ים עִמּ֑וֹ וָ֝אֶשְׁתַּמֵּ֗ר
מֵעֲוֹנִֽי׃

‎<span id="025">25</span> ‏וַיָּֽשֶׁב־יְהוָ֣ה לִ֣י כְצִדְקִ֑י כְּבֹ֥ר
יָ֝דַ֗י לְנֶ֣גֶד עֵינָֽיו׃

‎<span id="026">26</span> ‏עִם־חָסִ֥יד תִּתְחַסָּ֑ד עִם־גְּבַ֥ר
תָּ֝מִ֗ים תִּתַּמָּֽם׃

‎<span id="027">27</span> ‏עִם־נָבָ֥ר תִּתְבָּרָ֑ר וְעִם־עִ֝קֵּ֗שׁ
תִּתְפַּתָּֽל׃

‎<span id="028">28</span> ‏כִּֽי־אַ֭תָּה עַם־עָנִ֣י תוֹשִׁ֑יעַ
וְעֵינַ֖יִם רָמ֣וֹת תַּשְׁפִּֽיל׃

‎<span id="029">29</span> ‏כִּֽי־אַ֭תָּה תָּאִ֣יר נֵרִ֑י יְהוָ֥ה
אֱ֝לֹהַ֗י יַגִּ֥יהַּ חָשְׁכִּֽי׃

‎<span id="030">30</span> ‏כִּֽי־בְ֭ךָ אָרֻ֣ץ גְּד֑וּד וּ֝בֵֽאלֹהַ֗י
אֲדַלֶּג־שֽׁוּר׃

‎<span id="031">31</span> ‏הָאֵל֮ תָּמִ֪ים דַּ֫רְכּ֥וֹ אִמְרַֽת־יְהוָ֥ה
צְרוּפָ֑ה מָגֵ֥ן ה֝֗וּא לְכֹ֤ל׀ הַחֹסִ֬ים בּֽוֹ׃

‎<span id="032">32</span> ‏כִּ֤י מִ֣י אֱ֭לוֹהַּ מִבַּלְעֲדֵ֣י יְהוָ֑ה
וּמִ֥י צ֝֗וּר זוּלָתִ֥י אֱלֹהֵֽינוּ׃

‎<span id="033">33</span> ‏הָ֭אֵל הַמְאַזְּרֵ֣נִי חָ֑יִל וַיִּתֵּ֖ן
תָּמִ֣ים דַּרְכִּֽי׃

‎<span id="034">34</span> ‏מְשַׁוֶּ֣ה רַ֭גְלַי כָּאַיָּל֑וֹת וְעַ֥ל
בָּ֝מֹתַ֗י יַעֲמִידֵֽנִי׃

‎<span id="035">35</span> ‏מְלַמֵּ֣ד יָ֭דַי לַמִּלְחָמָ֑ה וְֽנִחֲתָ֥ה
קֶֽשֶׁת־נְ֝חוּשָׁ֗ה זְרוֹעֹתָֽי׃

‎<span id="036">36</span> ‏וַתִּתֶּן־לִי֮ מָגֵ֪ן יִ֫שְׁעֶ֥ךָ
וִֽימִינְךָ֥ תִסְעָדֵ֑נִי וְֽעַנְוַתְךָ֥ תַרְבֵּֽנִי׃

‎<span id="037">37</span> ‏תַּרְחִ֣יב צַעֲדִ֣י תַחְתָּ֑י וְלֹ֥א
מָ֝עֲד֗וּ קַרְסֻלָּֽי׃

‎<span id="038">38</span> ‏אֶרְדּ֣וֹף א֭וֹיְבַי וְאַשִּׂיגֵ֑ם
וְלֹֽא־אָ֝שׁוּב<sup>1</sup> עַד־כַּלּוֹתָֽם׃

‎<span id="039">39</span> ‏אֶ֭מְחָצֵם וְלֹא־יֻ֣כְלוּ ק֑וּם יִ֝פְּל֗וּ
תַּ֣חַת רַגְלָֽי׃

‎<span id="040">40</span> ‏וַתְּאַזְּרֵ֣נִי חַ֭יִל לַמִּלְחָמָ֑ה
תַּכְרִ֖יעַ קָמַ֣י תַּחְתָּֽי׃

‎<span id="041">41</span> ‏וְֽאֹיְבַ֗י נָתַ֣תָּה לִּ֣י עֹ֑רֶף
וּ֝מְשַׂנְאַ֗י אַצְמִיתֵֽם׃

‎<span id="042">42</span> ‏יְשַׁוְּע֥וּ וְאֵין־מוֹשִׁ֑יעַ עַל־יְ֝הוָ֗ה
וְלֹ֣א עָנָֽם׃

‎<span id="043">43</span> ‏וְֽאֶשְׁחָקֵ֗ם כְּעָפָ֥ר עַל־פְּנֵי־ר֑וּחַ
כְּטִ֖יט חוּצ֣וֹת אֲרִיקֵֽם׃

‎<span id="044">44</span> ‏תְּפַלְּטֵנִי֮ מֵרִ֪יבֵ֫י עָ֥ם תְּ֭שִׂימֵנִי
לְרֹ֣אשׁ גּוֹיִ֑ם עַ֖ם לֹא־יָדַ֣עְתִּי יַֽעַבְדֽוּנִי׃

‎<span id="045">45</span> ‏לְשֵׁ֣מַֽע אֹ֭זֶן יִשָּׁ֣מְעוּ לִ֑י
בְּנֵֽי־נֵ֝כָ֗ר יְכַחֲשׁוּ־לִֽי׃

‎<span id="046">46</span> ‏בְּנֵי־נֵכָ֥ר יִבֹּ֑לוּ וְ֝יַחְרְג֗וּ
מִֽמִּסְגְּרֽוֹתֵיהֶֽם׃

‎<span id="047">47</span> ‏חַי־יְ֭הוָה וּבָר֣וּךְ צוּרִ֑י וְ֝יָר֗וּם
אֱלוֹהֵ֥י יִשְׁעִֽי׃

‎<span id="048">48</span> ‏הָאֵ֗ל הַנּוֹתֵ֣ן נְקָמ֣וֹת לִ֑י וַיַּדְבֵּ֖ר
עַמִּ֣ים תַּחְתָּֽי׃

‎<span id="049">49</span> ‏מְפַלְּטִ֗י מֵאֹ֫יְבָ֥י אַ֣ף מִן־קָ֭מַי
תְּרוֹמְמֵ֑נִי מֵאִ֥ישׁ חָ֝מָ֗ס תַּצִּילֵֽנִי׃

‎<span id="050">50</span> ‏עַל־כֵּ֤ן׀ אוֹדְךָ֖ בַגּוֹיִ֥ם׀ יְהוָ֑ה
וּלְשִׁמְךָ֥ אֲזַמֵּֽרָה׃

‎<span id="051">51</span> ‏מגדל מַגְדִּיל֮ יְשׁוּע֪וֹת מַ֫לְכּ֥וֹ
וְעֹ֤שֶׂה חֶ֨סֶד׀ לִמְשִׁיח֗וֹ לְדָוִ֥ד וּלְזַרְע֗וֹ עַד־עוֹלָֽם׃

1 lamənaṣṣēḥa\| lə‘eḇeḏ yəhwâ ləḏāwiḏ ’ăšer diber\| layhwâ ’eṯ-diḇərê
haššîrâ hazzō’ṯ bəywōm hiṣṣîl-yəhwâ ’wōṯwō mikaf kāl-’ōyəḇāyw ûmîyaḏ
šā’ûl:

2 wayyō’mar ’erəḥāməḵā yəhwâ ḥizəqî:

3 yəhwâ\| salə‘î ûməṣûḏāṯî ûməfaləṭî ’ēlî ṣûrî ’eḥĕseh-bwō māḡinnî
wəqeren-yišə‘î miśəgabî:

4 məhullāl ’eqərā’ yəhwâ ûmin-’ōyəḇay ’iûāšē‘a:

5 ’ăfāfûnî ḥeḇəlê-māweṯ wən<sup>a</sup>ḥălê ḇəlîy<sup>a</sup>‘al
yəḇ<sup>a</sup>‘ăṯûnî:

6 ḥeḇəlê šə’wōl səḇāḇûnî qidəmûnî mwōqəšê māweṯ:

7 baṣṣar-lî\| ’eqərā’ yəhwâ wə’el-’ĕlōhay ’ăšaûē‘a yišəm<sup>a</sup>‘
mēhêḵālwō qwōlî wəšawə‘āṯî ləfānāyw\| tāḇwō’ ḇə’āzənāyw:

8 watiḡə‘aš watirə‘aš\| hā’āreṣ ûmwōsəḏê hārîm yirəgāzû wayyiṯəgā‘ăšû
kî-ḥārâ lwō:

9 ‘ālâ ‘āšān\| bə’apwō wə’ēš-mipîw tō’ḵēl geḥālîm bā‘ărû mimmennû:

10 wayyēṭ šāmayim wayyēraḏ w<sup>a</sup>‘ărāfel t<sup>a</sup>ḥaṯ
raḡəlāyw:

11 wayyirəkaḇ ‘al-kərûḇ wayyā‘ōf wayyēḏe’ ‘al-kanəfê-rûḥa:

12 yāšeṯ ḥōšeḵə\| siṯərwō səḇîḇwōṯāyw sukāṯwō ḥešəḵaṯ-mayim ‘āḇê
šəḥāqîm:

13 minnōḡ<sup>a</sup>h neḡədwō ‘āḇāyw ‘āḇərû bārāḏ
wəḡ<sup>a</sup>ḥălê-’ēš:

14 wayyarə‘ēm baššāmayim\| yəhwâ wə‘eləywōn yitēn qōlwō bārāḏ
wəḡ<sup>a</sup>ḥălê-’ēš:

15 wayyišəl<sup>a</sup>ḥ ḥiṣṣāyw wayəfîṣēm ûḇərāqîm rāḇ wayəhummēm:

16 wayyērā’û\| ’ăfîqê mayim wayyigālû mwōsəḏwōṯ tēḇēl
mig<sup>a</sup>‘ărāṯəḵā yəhwâ minnišəmaṯ rûḥa ’apeḵā:

17 yišəl<sup>a</sup>ḥ mimmārwōm yiqqāḥēnî yaməšēnî mimmayim rabîm:

18 yaṣṣîlēnî mē’ōyəḇî ‘āz ûmiśśōnə’ay kî-’āməṣû mimmennî:

19 yəqadəmûnî ḇəywōm-’êḏî wayəhî-yəhwâ ləmišə‘ān lî:

20 wayywōṣî’ēnî lammerəḥāḇ yəḥalləṣēnî kî ḥāfēṣ bî:

21 yiḡəməlēnî yəhwâ kəṣiḏəqî kəḇōr yāḏay yāšîḇ lî:

22 kî-šāmarətî darəḵê yəhwâ wəlō’-rāš<sup>a</sup>‘ətî mē’ĕlōhāy:

23 kî ḵāl-mišəpāṭāyw ləneḡədî wəḥuqqōṯāyw lō’-’āsîr mennî:

24 wā’ĕhî ṯāmîm ‘immwō wā’ešətammēr mē‘ăwōnî:

25 wayyāšeḇ-yəhwâ lî ḵəṣiḏəqî kəḇōr yāḏay ləneḡeḏ ‘ênāyw:

26 ‘im-ḥāsîḏ tiṯəḥassāḏ ‘im-gəḇar tāmîm titammām:

27 ‘im-nāḇār tiṯəbārār wə‘im-‘iqqēš tiṯəpatāl:

28 kî-’atâ ‘am-‘ānî ṯwōšî‘a wə‘ênayim rāmwōṯ tašəpîl:

29 kî-’atâ tā’îr nērî yəhwâ ’ĕlōhay yagîhha ḥāšəkî:

30 kî-ḇəḵā ’āruṣ gəḏûḏ ûḇē’lōhay ’ăḏalleḡ-šûr:

31 hā’ēl tāmîm darəkwō ’iməraṯ-yəhwâ ṣərûfâ māḡēn hû’ ləḵōl\|
h<sup>a</sup>ḥōsîm bwō:

32 kî mî ’ĕlwōhha mibalə‘ăḏê yəhwâ ûmî ṣûr zûlāṯî ’ĕlōhênû:

33 hā’ēl hamə’azzərēnî ḥāyil wayyitēn tāmîm darəkî:

34 məšaûeh raḡəlay kā’ayyālwōṯ wə‘al bāmōṯay y<sup>a</sup>‘ămîḏēnî:

35 məlammēḏ yāḏay lammiləḥāmâ wəniḥăṯâ qešeṯ-nəḥûšâ zərwō‘ōṯāy:

36 watiten-lî māḡēn yišə‘eḵā wîmînəḵā ṯisə‘āḏēnî wə‘anəwaṯəḵā ṯarəbēnî:

37 tarəḥîḇ ṣ<sup>a</sup>‘ăḏî ṯ<sup>a</sup>ḥətāy wəlō’ mā‘ăḏû qarəsullāy:

38 ’erədwōf ’wōyəḇay wə’aśśîḡēm wəlō’-’āšûḇ<sup>1</sup> ‘aḏ-kallwōṯām:

39 ’eməḥāṣēm wəlō’-yuḵəlû qûm yipəlû t<sup>a</sup>ḥaṯ raḡəlāy:

40 watə’azzərēnî ḥayil lammiləḥāmâ taḵərî‘a qāmay t<sup>a</sup>ḥətāy:

41 wə’ōyəḇay nāṯatâ llî ‘ōref ûməśanə’ay ’aṣəmîṯēm:

42 yəšaûə‘û wə’ên-mwōšî‘a ‘al-yəhwâ wəlō’ ‘ānām:

43 wə’ešəḥāqēm kə‘āfār ‘al-pənê-rûḥa kəṭîṭ ḥûṣwōṯ ’ărîqēm:

44 təfalləṭēnî mērîḇê ‘ām təśîmēnî lərō’š gwōyim ‘am
lō’-yāḏ<sup>a</sup>‘ətî y<sup>a</sup>‘aḇəḏûnî:

45 ləšēm<sup>a</sup>‘ ’ōzen yiššāmə‘û lî bənê-nēḵār
yəḵ<sup>a</sup>ḥăšû-lî:

46 bənê-nēḵār yibōlû wəy<sup>a</sup>ḥərəḡû mimmisəgərwōṯêhem:

47 ḥay-yəhwâ ûḇārûḵə ṣûrî wəyārûm ’ĕlwōhê yišə‘î:

48 hā’ēl hannwōṯēn nəqāmwōṯ lî wayyaḏəbēr ‘ammîm t<sup>a</sup>ḥətāy:

49 məfalləṭî mē’ōyəḇāy ’af min-qāmay tərwōməmēnî mē’îš ḥāmās taṣṣîlēnî:

50 ‘al-kēn\| ’wōḏəḵā ḇagwōyim\| yəhwâ ûləšiməḵā ’ăzammērâ:

51 maḡədil maḡədîl yəšû‘wōṯ maləkwō wə‘ōśeh ḥeseḏ\| liməšîḥwō ləḏāwiḏ
ûləzarə‘wō ‘aḏ-‘wōlām:

------------------------------------------------------------------------

[Next: Psalms (Tehilim) Chapter 19](psa019)
