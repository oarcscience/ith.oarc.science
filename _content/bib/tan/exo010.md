[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/exo010)  [KJV](../kjv/exo010)  [Sep](../sep/exo010) 
[Vul](../vul/exo010)   
  
[Exodus (Shemot) Index](exo)  
  [Previous](exo009)  [Next](exo011) 

------------------------------------------------------------------------

### Tanach (Hebrew): Exodus (Shemot) Chapter 10

‎<span id="001">1</span> ‏וַיֹּ֤אמֶר יְהוָה֙ אֶל־מֹשֶׁ֔ה בֹּ֖א
אֶל־פַּרְעֹ֑ה כִּֽי־אֲנִ֞י הִכְבַּ֤דְתִּי אֶת־לִבּוֹ֙ וְאֶת־לֵ֣ב
עֲבָדָ֔יו לְמַ֗עַן שִׁתִ֛י אֹתֹתַ֥י אֵ֖לֶּה בְּקִרְבּוֹ׃

‎<span id="002">2</span> ‏וּלְמַ֡עַן תְּסַפֵּר֩ בְּאָזְנֵ֨י בִנְךָ֜
וּבֶן־בִּנְךָ֗ אֵ֣ת אֲשֶׁ֤ר הִתְעַלַּ֙לְתִּי֙ בְּמִצְרַ֔יִם
וְאֶת־אֹתֹתַ֖י אֲשֶׁר־שַׂ֣מְתִּי בָ֑ם וִֽידַעְתֶּ֖ם כִּי־אֲנִ֥י יְהוָֽה׃

‎<span id="003">3</span> ‏וַיָּבֹ֨א מֹשֶׁ֣ה וְאַהֲרֹן֮ אֶל־פַּרְעֹה֒
וַיֹּאמְר֣וּ אֵלָ֗יו כֹּֽה־אָמַ֤ר יְהוָה֙ אֱלֹהֵ֣י הָֽעִבְרִ֔ים
עַד־מָתַ֣י מֵאַ֔נְתָּ לֵעָנֹ֖ת מִפָּנָ֑י שַׁלַּ֥ח עַמִּ֖י
וְיַֽעַבְדֻֽנִי׃

‎<span id="004">4</span> ‏כִּ֛י אִם־מָאֵ֥ן אַתָּ֖ה לְשַׁלֵּ֣חַ
אֶת־עַמִּ֑י הִנְנִ֨י מֵבִ֥יא מָחָ֛ר אַרְבֶּ֖ה בִּגְבֻלֶֽךָ׃

‎<span id="005">5</span> ‏וְכִסָּה֙ אֶת־עֵ֣ין הָאָ֔רֶץ וְלֹ֥א יוּכַ֖ל
לִרְאֹ֣ת אֶת־הָאָ֑רֶץ וְאָכַ֣ל׀ אֶת־יֶ֣תֶר הַפְּלֵטָ֗ה הַנִּשְׁאֶ֤רֶת
לָכֶם֙ מִן־הַבָּרָ֔ד וְאָכַל֙ אֶת־כָּל־הָעֵ֔ץ הַצֹּמֵ֥חַ לָכֶ֖ם
מִן־הַשָּׂדֶֽה׃

‎<span id="006">6</span> ‏וּמָלְא֨וּ בָתֶּ֜יךָ וּבָתֵּ֣י כָל־עֲבָדֶיךָ֮
וּבָתֵּ֣י כָל־מִצְרַיִם֒ אֲשֶׁ֨ר לֹֽא־רָא֤וּ אֲבֹתֶ֙יךָ֙ וַאֲבוֹ֣ת
אֲבֹתֶ֔יךָ מִיּ֗וֹם הֱיוֹתָם֙ עַל־הָ֣אֲדָמָ֔ה עַ֖ד הַיּ֣וֹם הַזֶּ֑ה
וַיִּ֥פֶן וַיֵּצֵ֖א מֵעִ֥ם פַּרְעֹֽה׃

‎<span id="007">7</span> ‏וַיֹּאמְרוּ֩ עַבְדֵ֨י פַרְעֹ֜ה אֵלָ֗יו
עַד־מָתַי֙ יִהְיֶ֨ה זֶ֥ה לָ֙נוּ֙ לְמוֹקֵ֔שׁ שַׁלַּח֙ אֶת־הָ֣אֲנָשִׁ֔ים
וְיַֽעַבְד֖וּ אֶת־יְהוָ֣ה אֱלֹהֵיהֶ֑ם הֲטֶ֣רֶם תֵּדַ֔ע כִּ֥י אָבְדָ֖ה
מִצְרָֽיִם׃

‎<span id="008">8</span> ‏וַיּוּשַׁ֞ב אֶת־מֹשֶׁ֤ה וְאֶֽת־אַהֲרֹן֙
אֶל־פַּרְעֹ֔ה וַיֹּ֣אמֶר אֲלֵהֶ֔ם לְכ֥וּ עִבְד֖וּ אֶת־יְהוָ֣ה
אֱלֹהֵיכֶ֑ם מִ֥י וָמִ֖י הַהֹלְכִֽים׃

‎<span id="009">9</span> ‏וַיֹּ֣אמֶר מֹשֶׁ֔ה בִּנְעָרֵ֥ינוּ
וּבִזְקֵנֵ֖ינוּ נֵלֵ֑ךְ בְּבָנֵ֨ינוּ וּבִבְנוֹתֵ֜נוּ בְּצֹאנֵ֤נוּ
וּבִבְקָרֵ֙נוּ֙ נֵלֵ֔ךְ כִּ֥י חַג־יְהוָ֖ה לָֽנוּ׃

‎<span id="010">10</span> ‏וַיֹּ֣אמֶר אֲלֵהֶ֗ם יְהִ֨י כֵ֤ן יְהוָה֙
עִמָּכֶ֔ם כַּאֲשֶׁ֛ר אֲשַׁלַּ֥ח אֶתְכֶ֖ם וְאֶֽת־טַפְּכֶ֑ם רְא֕וּ כִּ֥י
רָעָ֖ה נֶ֥גֶד פְּנֵיכֶֽם׃

‎<span id="011">11</span> ‏לֹ֣א כֵ֗ן לְכֽוּ־נָ֤א הַגְּבָרִים֙ וְעִבְד֣וּ
אֶת־יְהוָ֔ה כִּ֥י אֹתָ֖הּ אַתֶּ֣ם מְבַקְשִׁ֑ים וַיְגָ֣רֶשׁ אֹתָ֔ם מֵאֵ֖ת
פְּנֵ֥י פַרְעֹֽה׃ פ

‎<span id="012">12</span> ‏וַיֹּ֨אמֶר יְהוָ֜ה אֶל־מֹשֶׁ֗ה נְטֵ֨ה יָדְךָ֜
עַל־אֶ֤רֶץ מִצְרַ֙יִם֙ בָּֽאַרְבֶּ֔ה וְיַ֖עַל עַל־אֶ֣רֶץ מִצְרָ֑יִם
וְיֹאכַל֙ אֶת־כָּל־עֵ֣שֶׂב הָאָ֔רֶץ אֵ֛ת כָּל־אֲשֶׁ֥ר הִשְׁאִ֖יר
הַבָּרָֽד׃

‎<span id="013">13</span> ‏וַיֵּ֨ט מֹשֶׁ֣ה אֶת־מַטֵּהוּ֮ עַל־אֶ֣רֶץ
מִצְרַיִם֒ וַֽיהוָ֗ה נִהַ֤ג ר֥וּחַ קָדִים֙ בָּאָ֔רֶץ כָּל־הַיּ֥וֹם
הַה֖וּא וְכָל־הַלָּ֑יְלָה הַבֹּ֣קֶר הָיָ֔ה וְר֙וּחַ֙ הַקָּדִ֔ים נָשָׂ֖א
אֶת־הָאַרְבֶּֽה׃

‎<span id="014">14</span> ‏וַיַּ֣עַל הָֽאַרְבֶּ֗ה עַ֚ל כָּל־אֶ֣רֶץ
מִצְרַ֔יִם וַיָּ֕נַח בְּכֹ֖ל גְּב֣וּל מִצְרָ֑יִם כָּבֵ֣ד מְאֹ֔ד
לְ֠פָנָיו לֹא־הָ֨יָה כֵ֤ן אַרְבֶּה֙ כָּמֹ֔הוּ וְאַחֲרָ֖יו לֹ֥א
יִֽהְיֶה־כֵּֽן׃

‎<span id="015">15</span> ‏וַיְכַ֞ס אֶת־עֵ֣ין כָּל־הָאָרֶץ֮
וַתֶּחְשַׁ֣ךְ הָאָרֶץ֒ וַיֹּ֜אכַל אֶת־כָּל־עֵ֣שֶׂב הָאָ֗רֶץ וְאֵת֙
כָּל־פְּרִ֣י הָעֵ֔ץ אֲשֶׁ֥ר הוֹתִ֖יר הַבָּרָ֑ד וְלֹא־נוֹתַ֨ר כָּל־יֶ֧רֶק
בָּעֵ֛ץ וּבְעֵ֥שֶׂב הַשָּׂדֶ֖ה בְּכָל־אֶ֥רֶץ מִצְרָֽיִם׃

‎<span id="016">16</span> ‏וַיְמַהֵ֣ר פַּרְעֹ֔ה לִקְרֹ֖א לְמֹשֶׁ֣ה
וּֽלְאַהֲרֹ֑ן וַיֹּ֗אמֶר חָטָ֛אתִי לַיהוָ֥ה אֱלֹֽהֵיכֶ֖ם וְלָכֶֽם׃

‎<span id="017">17</span> ‏וְעַתָּ֗ה שָׂ֣א נָ֤א חַטָּאתִי֙ אַ֣ךְ
הַפַּ֔עַם וְהַעְתִּ֖ירוּ לַיהוָ֣ה אֱלֹהֵיכֶ֑ם וְיָסֵר֙ מֵֽעָלַ֔י רַ֖ק
אֶת־הַמָּ֥וֶת הַזֶּֽה׃

‎<span id="018">18</span> ‏וַיֵּצֵ֖א מֵעִ֣ם פַּרְעֹ֑ה וַיֶּעְתַּ֖ר
אֶל־יְהוָֽה׃

‎<span id="019">19</span> ‏וַיַּהֲפֹ֨ךְ יְהוָ֤ה רֽוּחַ־יָם֙ חָזָ֣ק
מְאֹ֔ד וַיִּשָּׂא֙ אֶת־הָ֣אַרְבֶּ֔ה וַיִּתְקָעֵ֖הוּ יָ֣מָּה סּ֑וּף לֹ֤א
נִשְׁאַר֙ אַרְבֶּ֣ה אֶחָ֔ד בְּכֹ֖ל גְּב֥וּל מִצְרָֽיִם׃

‎<span id="020">20</span> ‏וַיְחַזֵּ֥ק יְהוָ֖ה אֶת־לֵ֣ב פַּרְעֹ֑ה וְלֹ֥א
שִׁלַּ֖ח אֶת־בְּנֵ֥י יִשְׂרָאֵֽל׃ פ

‎<span id="021">21</span> ‏וַיֹּ֨אמֶר יְהוָ֜ה אֶל־מֹשֶׁ֗ה נְטֵ֤ה
יָֽדְךָ֙ עַל־הַשָּׁמַ֔יִם וִ֥יהִי חֹ֖שֶׁךְ עַל־אֶ֣רֶץ מִצְרָ֑יִם
וְיָמֵ֖שׁ חֹֽשֶׁךְ׃

‎<span id="022">22</span> ‏וַיֵּ֥ט מֹשֶׁ֛ה אֶת־יָד֖וֹ עַל־הַשָּׁמָ֑יִם
וַיְהִ֧י חֹֽשֶׁךְ־אֲפֵלָ֛ה בְּכָל־אֶ֥רֶץ מִצְרַ֖יִם שְׁלֹ֥שֶׁת יָמִֽים׃

‎<span id="023">23</span> ‏לֹֽא־רָא֞וּ אִ֣ישׁ אֶת־אָחִ֗יו וְלֹא־קָ֛מוּ
אִ֥ישׁ מִתַּחְתָּ֖יו שְׁלֹ֣שֶׁת יָמִ֑ים וּֽלְכָל־בְּנֵ֧י יִשְׂרָאֵ֛ל
הָ֥יָה א֖וֹר בְּמוֹשְׁבֹתָֽם׃

‎<span id="024">24</span> ‏וַיִּקְרָ֨א פַרְעֹ֜ה אֶל־מֹשֶׁ֗ה וַיֹּ֙אמֶר֙
לְכוּ֙ עִבְד֣וּ אֶת־יְהוָ֔ה רַ֛ק צֹאנְכֶ֥ם וּבְקַרְכֶ֖ם יֻצָּ֑ג
גַּֽם־טַפְּכֶ֖ם יֵלֵ֥ךְ עִמָּכֶֽם׃

‎<span id="025">25</span> ‏וַיֹּ֣אמֶר מֹשֶׁ֔ה גַּם־אַתָּ֛ה תִּתֵּ֥ן
בְּיָדֵ֖נוּ זְבָחִ֣ים וְעֹל֑וֹת וְעָשִׂ֖ינוּ לַיהוָ֥ה אֱלֹהֵֽינוּ׃

‎<span id="026">26</span> ‏וְגַם־מִקְנֵ֜נוּ יֵלֵ֣ךְ עִמָּ֗נוּ לֹ֤א
תִשָּׁאֵר֙ פַּרְסָ֔ה כִּ֚י מִמֶּ֣נּוּ נִקַּ֔ח לַעֲבֹ֖ד אֶת־יְהוָ֣ה
אֱלֹהֵ֑ינוּ וַאֲנַ֣חְנוּ לֹֽא־נֵדַ֗ע מַֽה־נַּעֲבֹד֙ אֶת־יְהוָ֔ה
עַד־בֹּאֵ֖נוּ שָֽׁמָּה׃

‎<span id="027">27</span> ‏וַיְחַזֵּ֥ק יְהוָ֖ה אֶת־לֵ֣ב פַּרְעֹ֑ה וְלֹ֥א
אָבָ֖ה לְשַׁלְּחָֽם׃

‎<span id="028">28</span> ‏וַיֹּֽאמֶר־ל֥וֹ פַרְעֹ֖ה לֵ֣ךְ מֵעָלָ֑י
הִשָּׁ֣מֶר לְךָ֗ אֶל־תֹּ֙סֶף֙ רְא֣וֹת פָּנַ֔י כִּ֗י בְּי֛וֹם רְאֹתְךָ֥
פָנַ֖י תָּמֽוּת׃

‎<span id="029">29</span> ‏וַיֹּ֥אמֶר מֹשֶׁ֖ה כֵּ֣ן דִּבַּ֑רְתָּ
לֹא־אֹסִ֥ף ע֖וֹד רְא֥וֹת פָּנֶֽיךָ׃ פ

1 wayyō’mer yəhwâ ’el-mōšeh bō’ ’el-parə‘ōh kî-’ănî hiḵəbaḏətî ’eṯ-libwō
wə’eṯ-lēḇ ‘ăḇāḏāyw ləm<sup>a</sup>‘an šiṯî ’ōṯōṯay ’ēlleh bəqirəbwō:

2 ûləm<sup>a</sup>‘an təsapēr bə’āzənê ḇinəḵā ûḇen-binəḵā ’ēṯ ’ăšer
hiṯə‘allalətî bəmiṣərayim wə’eṯ-’ōṯōṯay ’ăšer-śamətî ḇām
wîḏ<sup>a</sup>‘ətem kî-’ănî yəhwâ:

3 wayyāḇō’ mōšeh wə’ahărōn ’el-parə‘ōh wayyō’mərû ’ēlāyw kōh-’āmar yəhwâ
’ĕlōhê hā‘iḇərîm ‘aḏ-māṯay mē’anətā lē‘ānōṯ mipānāy šall<sup>a</sup>ḥ
‘ammî wəy<sup>a</sup>‘aḇəḏunî:

4 kî ’im-mā’ēn ’atâ ləšallēḥa ’eṯ-‘ammî hinənî mēḇî’ māḥār ’arəbeh
biḡəḇuleḵā:

5 wəḵissâ ’eṯ-‘ên hā’āreṣ wəlō’ yûḵal lirə’ōṯ ’eṯ-hā’āreṣ wə’āḵal\|
’eṯ-yeṯer hapəlēṭâ hannišə’ereṯ lāḵem min-habārāḏ wə’āḵal ’eṯ-kāl-hā‘ēṣ
haṣṣōmēḥa lāḵem min-haśśāḏeh:

6 ûmālə’û ḇāteyḵā ûḇātê ḵāl-‘ăḇāḏeyḵā ûḇātê ḵāl-miṣərayim ’ăšer lō’-rā’û
’ăḇōṯeyḵā wa’ăḇwōṯ ’ăḇōṯeyḵā mîywōm hĕywōṯām ‘al-hā’ăḏāmâ ‘aḏ hayywōm
hazzeh wayyifen wayyēṣē’ mē‘im parə‘ōh:

7 wayyō’mərû ‘aḇəḏê farə‘ōh ’ēlāyw ‘aḏ-māṯay yihəyeh zeh lānû ləmwōqēš
šall<sup>a</sup>ḥ ’eṯ-hā’ănāšîm wəy<sup>a</sup>‘aḇəḏû ’eṯ-yəhwâ
’ĕlōhêhem hăṭerem tēḏ<sup>a</sup>‘ kî ’āḇəḏâ miṣərāyim:

8 wayyûšaḇ ’eṯ-mōšeh wə’eṯ-’ahărōn ’el-parə‘ōh wayyō’mer ’ălēhem ləḵû
‘iḇəḏû ’eṯ-yəhwâ ’ĕlōhêḵem mî wāmî hahōləḵîm:

9 wayyō’mer mōšeh binə‘ārênû ûḇizəqēnênû nēlēḵə bəḇānênû ûḇiḇənwōṯēnû
bəṣō’nēnû ûḇiḇəqārēnû nēlēḵə kî ḥaḡ-yəhwâ lānû:

10 wayyō’mer ’ălēhem yəhî ḵēn yəhwâ ‘immāḵem ka’ăšer ’ăšall<sup>a</sup>ḥ
’eṯəḵem wə’eṯ-ṭapəḵem rə’û kî rā‘â neḡeḏ pənêḵem:

11 lō’ ḵēn ləḵû-nā’ hagəḇārîm wə‘iḇəḏû ’eṯ-yəhwâ kî ’ōṯāh ’atem
məḇaqəšîm wayəḡāreš ’ōṯām mē’ēṯ pənê farə‘ōh: f

12 wayyō’mer yəhwâ ’el-mōšeh nəṭēh yāḏəḵā ‘al-’ereṣ miṣərayim bā’arəbeh
wəy<sup>a</sup>‘al ‘al-’ereṣ miṣərāyim wəyō’ḵal ’eṯ-kāl-‘ēśeḇ hā’āreṣ
’ēṯ kāl-’ăšer hišə’îr habārāḏ:

13 wayyēṭ mōšeh ’eṯ-maṭṭēhû ‘al-’ereṣ miṣərayim wayhwâ nihaḡ rûḥa qāḏîm
bā’āreṣ kāl-hayywōm hahû’ wəḵāl-hallāyəlâ habōqer hāyâ wərûḥa haqqāḏîm
nāśā’ ’eṯ-hā’arəbeh:

14 wayy<sup>a</sup>‘al hā’arəbeh ‘al kāl-’ereṣ miṣərayim
wayyān<sup>a</sup>ḥ bəḵōl gəḇûl miṣərāyim kāḇēḏ mə’ōḏ ləfānāyw lō’-hāyâ
ḵēn ’arəbeh kāmōhû wə’<sup>a</sup>ḥărāyw lō’ yihəyeh-kēn:

15 wayəḵas ’eṯ-‘ên kāl-hā’āreṣ wateḥəšaḵə hā’āreṣ wayyō’ḵal
’eṯ-kāl-‘ēśeḇ hā’āreṣ wə’ēṯ kāl-pərî hā‘ēṣ ’ăšer hwōṯîr habārāḏ
wəlō’-nwōṯar kāl-yereq bā‘ēṣ ûḇə‘ēśeḇ haśśāḏeh bəḵāl-’ereṣ miṣərāyim:

16 wayəmahēr parə‘ōh liqərō’ ləmōšeh ûlə’ahărōn wayyō’mer ḥāṭā’ṯî layhwâ
’ĕlōhêḵem wəlāḵem:

17 wə‘atâ śā’ nā’ ḥaṭṭā’ṯî ’aḵə hap<sup>a</sup>‘am wəh<sup>a</sup>‘ətîrû
layhwâ ’ĕlōhêḵem wəyāsēr mē‘ālay raq ’eṯ-hammāweṯ hazzeh:

18 wayyēṣē’ mē‘im parə‘ōh wayye‘ətar ’el-yəhwâ:

19 wayyahăfōḵə yəhwâ rûḥa-yām ḥāzāq mə’ōḏ wayyiśśā’ ’eṯ-hā’arəbeh
wayyiṯəqā‘ēhû yāmmâ ssûf lō’ nišə’ar ’arəbeh ’eḥāḏ bəḵōl gəḇûl
miṣərāyim:

20 wayəḥazzēq yəhwâ ’eṯ-lēḇ parə‘ōh wəlō’ šill<sup>a</sup>ḥ ’eṯ-bənê
yiśərā’ēl: f

21 wayyō’mer yəhwâ ’el-mōšeh nəṭēh yāḏəḵā ‘al-haššāmayim wîhî ḥōšeḵə
‘al-’ereṣ miṣərāyim wəyāmēš ḥōšeḵə:

22 wayyēṭ mōšeh ’eṯ-yāḏwō ‘al-haššāmāyim wayəhî ḥōšeḵə-’ăfēlâ
bəḵāl-’ereṣ miṣərayim šəlōšeṯ yāmîm:

23 lō’-rā’û ’îš ’eṯ-’āḥîw wəlō’-qāmû ’îš mit<sup>a</sup>ḥətāyw šəlōšeṯ
yāmîm ûləḵāl-bənê yiśərā’ēl hāyâ ’wōr bəmwōšəḇōṯām:

24 wayyiqərā’ farə‘ōh ’el-mōšeh wayyō’mer ləḵû ‘iḇəḏû ’eṯ-yəhwâ raq
ṣō’nəḵem ûḇəqarəḵem yuṣṣāḡ gam-ṭapəḵem yēlēḵə ‘immāḵem:

25 wayyō’mer mōšeh gam-’atâ titēn bəyāḏēnû zəḇāḥîm wə‘ōlwōṯ wə‘āśînû
layhwâ ’ĕlōhênû:

26 wəḡam-miqənēnû yēlēḵə ‘immānû lō’ ṯiššā’ēr parəsâ kî mimmennû
niqq<sup>a</sup>ḥ l<sup>a</sup>‘ăḇōḏ ’eṯ-yəhwâ ’ĕlōhênû
wa’ăn<sup>a</sup>ḥənû lō’-nēḏ<sup>a</sup>‘ mah-nn<sup>a</sup>‘ăḇōḏ
’eṯ-yəhwâ ‘aḏ-bō’ēnû šāmmâ:

27 wayəḥazzēq yəhwâ ’eṯ-lēḇ parə‘ōh wəlō’ ’āḇâ ləšalləḥām:

28 wayyō’mer-lwō farə‘ōh lēḵə mē‘ālāy hiššāmer ləḵā ’el-tōsef rə’wōṯ
pānay kî bəywōm rə’ōṯəḵā fānay tāmûṯ:

29 wayyō’mer mōšeh kēn dibarətā lō’-’ōsif ‘wōḏ rə’wōṯ pāneyḵā: f

------------------------------------------------------------------------

[Next: Exodus (Shemot) Chapter 11](exo011)
