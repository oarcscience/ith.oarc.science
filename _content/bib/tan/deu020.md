[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/deu020)  [KJV](../kjv/deu020)  [Sep](../sep/deu020) 
[Vul](../vul/deu020)   
  
[Deuteronomy (Devarim) Index](deu)  
  [Previous](deu019)  [Next](deu021) 

------------------------------------------------------------------------

### Tanach (Hebrew): Deuteronomy (Devarim) Chapter 20

‎<span id="001">1</span> ‏כִּֽי־תֵצֵ֨א לַמִּלְחָמָ֜ה עַל־אֹיְבֶ֗יךָ
וְֽרָאִ֜יתָ ס֤וּס וָרֶ֙כֶב֙ עַ֚ם רַ֣ב מִמְּךָ֔ לֹ֥א תִירָ֖א מֵהֶ֑ם
כִּֽי־יְהוָ֤ה אֱלֹהֶ֙יךָ֙ עִמָּ֔ךְ הַמַּֽעַלְךָ֖ מֵאֶ֥רֶץ מִצְרָֽיִם׃

‎<span id="002">2</span> ‏וְהָיָ֕ה כְּקָֽרָבְכֶ֖ם אֶל־הַמִּלְחָמָ֑ה
וְנִגַּ֥שׁ הַכֹּהֵ֖ן וְדִבֶּ֥ר אֶל־הָעָֽם׃

‎<span id="003">3</span> ‏וְאָמַ֤ר אֲלֵהֶם֙ שְׁמַ֣ע יִשְׂרָאֵ֔ל אַתֶּ֨ם
קְרֵבִ֥ים הַיּ֛וֹם לַמִּלְחָמָ֖ה עַל־אֹיְבֵיכֶ֑ם אַל־יֵרַ֣ךְ לְבַבְכֶ֗ם
אַל־תִּֽירְא֧וּ וְאַֽל־תַּחְפְּז֛וּ וְאַל־תַּֽעַרְצ֖וּ מִפְּנֵיהֶֽם׃

‎<span id="004">4</span> ‏כִּ֚י יְהוָ֣ה אֱלֹֽהֵיכֶ֔ם הַהֹלֵ֖ךְ עִמָּכֶ֑ם
לְהִלָּחֵ֥ם לָכֶ֛ם עִם־אֹיְבֵיכֶ֖ם לְהוֹשִׁ֥יעַ אֶתְכֶֽם׃

‎<span id="005">5</span> ‏וְדִבְּר֣וּ הַשֹּֽׁטְרִים֮ אֶל־הָעָ֣ם לֵאמֹר֒
מִֽי־הָאִ֞ישׁ אֲשֶׁ֨ר בָּנָ֤ה בַֽיִת־חָדָשׁ֙ וְלֹ֣א חֲנָכ֔וֹ יֵלֵ֖ךְ
וְיָשֹׁ֣ב לְבֵית֑וֹ פֶּן־יָמוּת֙ בַּמִּלְחָמָ֔ה וְאִ֥ישׁ אַחֵ֖ר
יַחְנְכֶֽנּוּ׃

‎<span id="006">6</span> ‏וּמִֽי־הָאִ֞ישׁ אֲשֶׁר־נָטַ֥ע כֶּ֙רֶם֙ וְלֹ֣א
חִלְּל֔וֹ יֵלֵ֖ךְ וְיָשֹׁ֣ב לְבֵית֑וֹ פֶּן־יָמוּת֙ בַּמִּלְחָמָ֔ה
וְאִ֥ישׁ אַחֵ֖ר יְחַלְּלֶֽנּוּ׃

‎<span id="007">7</span> ‏וּמִֽי־הָאִ֞ישׁ אֲשֶׁר־אֵרַ֤שׂ אִשָּׁה֙ וְלֹ֣א
לְקָחָ֔הּ יֵלֵ֖ךְ וְיָשֹׁ֣ב לְבֵית֑וֹ פֶּן־יָמוּת֙ בַּמִּלְחָמָ֔ה
וְאִ֥ישׁ אַחֵ֖ר יִקָּחֶֽנָּה׃

‎<span id="008">8</span> ‏וְיָסְפ֣וּ הַשֹּׁטְרִים֮ לְדַבֵּ֣ר אֶל־הָעָם֒
וְאָמְר֗וּ מִי־הָאִ֤ישׁ הַיָּרֵא֙ וְרַ֣ךְ הַלֵּבָ֔ב יֵלֵ֖ךְ וְיָשֹׁ֣ב
לְבֵית֑וֹ וְלֹ֥א יִמַּ֛ס אֶת־לְבַ֥ב אֶחָ֖יו כִּלְבָבֽוֹ׃

‎<span id="009">9</span> ‏וְהָיָ֛ה כְּכַלֹּ֥ת הַשֹּׁטְרִ֖ים לְדַבֵּ֣ר
אֶל־הָעָ֑ם וּפָ֥קְד֛וּ<sup>3</sup> שָׂרֵ֥י צְבָא֖וֹת בְּרֹ֥אשׁ הָעָֽם׃ ס

‎<span id="010">10</span> ‏כִּֽי־תִקְרַ֣ב אֶל־עִ֔יר לְהִלָּחֵ֖ם עָלֶ֑יהָ
וְקָרָ֥אתָ אֵלֶ֖יהָ לְשָׁלֽוֹם׃

‎<span id="011">11</span> ‏וְהָיָה֙ אִם־שָׁל֣וֹם תַּֽעַנְךָ֔ וּפָתְחָ֖ה
לָ֑ךְ וְהָיָ֞ה כָּל־הָעָ֣ם הַנִּמְצָא־בָ֗הּ יִהְי֥וּ לְךָ֛ לָמַ֖ס
וַעֲבָדֽוּךָ׃

‎<span id="012">12</span> ‏וְאִם־לֹ֤א תַשְׁלִים֙ עִמָּ֔ךְ וְעָשְׂתָ֥ה
עִמְּךָ֖ מִלְחָמָ֑ה וְצַרְתָּ֖ עָלֶֽיהָ׃

‎<span id="013">13</span> ‏וּנְתָנָ֛הּ יְהוָ֥ה אֱלֹהֶ֖יךָ בְּיָדֶ֑ךָ
וְהִכִּיתָ֥ אֶת־כָּל־זְכוּרָ֖הּ לְפִי־חָֽרֶב׃

‎<span id="014">14</span> ‏רַ֣ק הַ֠נָּשִׁים וְהַטַּ֨ף וְהַבְּהֵמָ֜ה
וְכֹל֩ אֲשֶׁ֨ר יִהְיֶ֥ה בָעִ֛יר כָּל־שְׁלָלָ֖הּ תָּבֹ֣ז לָ֑ךְ
וְאָֽכַלְתָּ֙ אֶת־שְׁלַ֣ל אֹיְבֶ֔יךָ אֲשֶׁ֥ר נָתַ֛ן יְהוָ֥ה אֱלֹהֶ֖יךָ
לָֽךְ׃

‎<span id="015">15</span> ‏כֵּ֤ן תַּעֲשֶׂה֙ לְכָל־הֶ֣עָרִ֔ים הָרְחֹקֹ֥ת
מִמְּךָ֖ מְאֹ֑ד אֲשֶׁ֛ר לֹא־מֵעָרֵ֥י הַגּֽוֹיִם־הָאֵ֖לֶּה הֵֽנָּה׃

‎<span id="016">16</span> ‏רַ֗ק מֵעָרֵ֤י הָֽעַמִּים֙ הָאֵ֔לֶּה אֲשֶׁר֙
יְהוָ֣ה אֱלֹהֶ֔יךָ נֹתֵ֥ן לְךָ֖ נַחֲלָ֑ה לֹ֥א תְחַיֶּ֖ה כָּל־נְשָׁמָֽה׃

‎<span id="017">17</span> ‏כִּֽי־הַחֲרֵ֣ם תַּחֲרִימֵ֗ם הַחִתִּ֤י
וְהָאֱמֹרִי֙ הַכְּנַעֲנִ֣י וְהַפְּרִזִּ֔י הַחִוִּ֖י וְהַיְבוּסִ֑י
כַּאֲשֶׁ֥ר צִוְּךָ֖ יְהוָ֥ה אֱלֹהֶֽיךָ׃

‎<span id="018">18</span> ‏לְמַ֗עַן אֲשֶׁ֨ר לֹֽא־יְלַמְּד֤וּ אֶתְכֶם֙
לַעֲשׂ֔וֹת כְּכֹל֙ תּֽוֹעֲבֹתָ֔ם אֲשֶׁ֥ר עָשׂ֖וּ לֵֽאלֹהֵיהֶ֑ם
וַחֲטָאתֶ֖ם לַיהוָ֥ה אֱלֹהֵיכֶֽם׃ ס

‎<span id="019">19</span> ‏כִּֽי־תָצ֣וּר אֶל־עִיר֩ יָמִ֨ים רַבִּ֜ים
לְֽהִלָּחֵ֧ם עָלֶ֣יהָ לְתָפְשָׂ֗הּ לֹֽא־תַשְׁחִ֤ית אֶת־עֵצָהּ֙
לִנְדֹּ֤חַ עָלָיו֙ גַּרְזֶ֔ן כִּ֚י מִמֶּ֣נּוּ תֹאכֵ֔ל וְאֹת֖וֹ לֹ֣א
תִכְרֹ֑ת כִּ֤י הָֽאָדָם֙ עֵ֣ץ הַשָּׂדֶ֔ה לָבֹ֥א מִפָּנֶ֖יךָ בַּמָּצֽוֹר׃

‎<span id="020">20</span> ‏רַ֞ק עֵ֣ץ אֲשֶׁר־תֵּדַ֗ע כִּֽי־לֹא־עֵ֤ץ
מַאֲכָל֙ ה֔וּא אֹת֥וֹ תַשְׁחִ֖ית וְכָרָ֑תָּ וּבָנִ֣יתָ מָצ֗וֹר
עַל־הָעִיר֙ אֲשֶׁר־הִ֨וא עֹשָׂ֧ה עִמְּךָ֛ מִלְחָמָ֖ה עַ֥ד רִדְתָּֽהּ׃ פ

1 kî-ṯēṣē’ lammiləḥāmâ ‘al-’ōyəḇeyḵā wərā’îṯā sûs wāreḵeḇ ‘am raḇ
mimməḵā lō’ ṯîrā’ mēhem kî-yəhwâ ’ĕlōheyḵā ‘immāḵə
hamm<sup>a</sup>‘aləḵā mē’ereṣ miṣərāyim:

2 wəhāyâ kəqārāḇəḵem ’el-hammiləḥāmâ wənigaš hakōhēn wəḏiber ’el-hā‘ām:

3 wə’āmar ’ălēhem šəm<sup>a</sup>‘ yiśərā’ēl ’atem qərēḇîm hayywōm
lammiləḥāmâ ‘al-’ōyəḇêḵem ’al-yēraḵə ləḇaḇəḵem ’al-tîrə’û
wə’al-t<sup>a</sup>ḥəpəzû wə’al-t<sup>a</sup>‘arəṣû mipənêhem:

4 kî yəhwâ ’ĕlōhêḵem hahōlēḵə ‘immāḵem ləhillāḥēm lāḵem ‘im-’ōyəḇêḵem
ləhwōšî‘a ’eṯəḵem:

5 wəḏibərû haššōṭərîm ’el-hā‘ām lē’mōr mî-hā’îš ’ăšer bānâ ḇayiṯ-ḥāḏāš
wəlō’ ḥănāḵwō yēlēḵə wəyāšōḇ ləḇêṯwō pen-yāmûṯ bammiləḥāmâ wə’îš
’<sup>a</sup>ḥēr y<sup>a</sup>ḥənəḵennû:

6 ûmî-hā’îš ’ăšer-nāṭ<sup>a</sup>‘ kerem wəlō’ ḥilləlwō yēlēḵə wəyāšōḇ
ləḇêṯwō pen-yāmûṯ bammiləḥāmâ wə’îš ’<sup>a</sup>ḥēr yəḥalləlennû:

7 ûmî-hā’îš ’ăšer-’ēraś ’iššâ wəlō’ ləqāḥāh yēlēḵə wəyāšōḇ ləḇêṯwō
pen-yāmûṯ bammiləḥāmâ wə’îš ’<sup>a</sup>ḥēr yiqqāḥennâ:

8 wəyāsəfû haššōṭərîm ləḏabēr ’el-hā‘ām wə’āmərû mî-hā’îš hayyārē’
wəraḵə hallēḇāḇ yēlēḵə wəyāšōḇ ləḇêṯwō wəlō’ yimmas ’eṯ-ləḇaḇ ’eḥāyw
kiləḇāḇwō:

9 wəhāyâ kəḵallōṯ haššōṭərîm ləḏabēr ’el-hā‘ām ûfāqəḏû<sup>3</sup> śārê
ṣəḇā’wōṯ bərō’š hā‘ām: s

10 kî-ṯiqəraḇ ’el-‘îr ləhillāḥēm ‘āleyhā wəqārā’ṯā ’ēleyhā ləšālwōm:

11 wəhāyâ ’im-šālwōm t<sup>a</sup>‘anəḵā ûfāṯəḥâ lāḵə wəhāyâ kāl-hā‘ām
hanniməṣā’-ḇāh yihəyû ləḵā lāmas w<sup>a</sup>‘ăḇāḏûḵā:

12 wə’im-lō’ ṯašəlîm ‘immāḵə wə‘āśəṯâ ‘imməḵā miləḥāmâ wəṣarətā ‘āleyhā:

13 ûnəṯānāh yəhwâ ’ĕlōheyḵā bəyāḏeḵā wəhikîṯā ’eṯ-kāl-zəḵûrāh
ləfî-ḥāreḇ:

14 raq hannāšîm wəhaṭṭaf wəhabəhēmâ wəḵōl ’ăšer yihəyeh ḇā‘îr
kāl-šəlālāh tāḇōz lāḵə wə’āḵalətā ’eṯ-šəlal ’ōyəḇeyḵā ’ăšer nāṯan yəhwâ
’ĕlōheyḵā lāḵə:

15 kēn t<sup>a</sup>‘ăśeh ləḵāl-he‘ārîm hārəḥōqōṯ mimməḵā mə’ōḏ ’ăšer
lō’-mē‘ārê hagwōyim-hā’ēlleh hēnnâ:

16 raq mē‘ārê hā‘ammîm hā’ēlleh ’ăšer yəhwâ ’ĕlōheyḵā nōṯēn ləḵā
n<sup>a</sup>ḥălâ lō’ ṯəḥayyeh kāl-nəšāmâ:

17 kî-h<sup>a</sup>ḥărēm t<sup>a</sup>ḥărîmēm h<sup>a</sup>ḥitî
wəhā’ĕmōrî hakən<sup>a</sup>‘ănî wəhapərizzî h<sup>a</sup>ḥiûî
wəhayəḇûsî ka’ăšer ṣiûəḵā yəhwâ ’ĕlōheyḵā:

18 ləm<sup>a</sup>‘an ’ăšer lō’-yəlamməḏû ’eṯəḵem l<sup>a</sup>‘ăśwōṯ
kəḵōl twō‘ăḇōṯām ’ăšer ‘āśû lē’lōhêhem w<sup>a</sup>ḥăṭā’ṯem layhwâ
’ĕlōhêḵem: s

19 kî-ṯāṣûr ’el-‘îr yāmîm rabîm ləhillāḥēm ‘āleyhā ləṯāfəśāh lō’-ṯašəḥîṯ
’eṯ-‘ēṣāh linədōḥa ‘ālāyw garəzen kî mimmennû ṯō’ḵēl wə’ōṯwō lō’ ṯiḵərōṯ
kî hā’āḏām ‘ēṣ haśśāḏeh lāḇō’ mipāneyḵā bammāṣwōr:

20 raq ‘ēṣ ’ăšer-tēḏ<sup>a</sup>‘ kî-lō’-‘ēṣ ma’ăḵāl hû’ ’ōṯwō ṯašəḥîṯ
wəḵārātā ûḇānîṯā māṣwōr ‘al-hā‘îr ’ăšer-hiw’ ‘ōśâ ‘imməḵā miləḥāmâ ‘aḏ
riḏətāh: f

------------------------------------------------------------------------

[Next: Deuteronomy (Devarim) Chapter 21](deu021)
