[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen004)  [KJV](../kjv/gen004)  [Sep](../sep/gen004) 
[Vul](../vul/gen004)   
  
[Genesis (Bereshit) Index](gen)  
  [Previous](gen003)  [Next](gen005) 

------------------------------------------------------------------------

### Tanach (Hebrew): Genesis (Bereshit) Chapter 4

‎<span id="001">1</span> ‏וְהָ֣אָדָ֔ם יָדַ֖ע אֶת־חַוָּ֣ה אִשְׁתּ֑וֹ
וַתַּ֙הַר֙ וַתֵּ֣לֶד אֶת־קַ֔יִן וַתֹּ֕אמֶר קָנִ֥יתִי אִ֖ישׁ אֶת־יְהוָֽה׃

‎<span id="002">2</span> ‏וַתֹּ֣סֶף לָלֶ֔דֶת אֶת־אָחִ֖יו אֶת־הָ֑בֶל
וַֽיְהִי־הֶ֙בֶל֙ רֹ֣עֵה צֹ֔אן וְקַ֕יִן הָיָ֖ה עֹבֵ֥ד אֲדָמָֽה׃

‎<span id="003">3</span> ‏וַֽיְהִ֖י מִקֵּ֣ץ יָמִ֑ים וַיָּבֵ֨א קַ֜יִן
מִפְּרִ֧י הָֽאֲדָמָ֛ה מִנְחָ֖ה לַֽיהוָֽה׃

‎<span id="004">4</span> ‏וְהֶ֨בֶל הֵבִ֥יא גַם־ה֛וּא מִבְּכֹר֥וֹת
צֹאנ֖וֹ וּמֵֽחֶלְבֵהֶ֑ן וַיִּ֣שַׁע יְהוָ֔ה אֶל־הֶ֖בֶל וְאֶל־מִנְחָתֽוֹ׃

‎<span id="005">5</span> ‏וְאֶל־קַ֥יִן וְאֶל־מִנְחָת֖וֹ לֹ֣א שָׁעָ֑ה
וַיִּ֤חַר לְקַ֙יִן֙ מְאֹ֔ד וַֽיִּפְּל֖וּ פָּנָֽיו׃

‎<span id="006">6</span> ‏וַיֹּ֥אמֶר יְהוָ֖ה אֶל־קָ֑יִן לָ֚מָּה חָ֣רָה
לָ֔ךְ וְלָ֖מָּה נָפְל֥וּ פָנֶֽיךָ׃

‎<span id="007">7</span> ‏הֲל֤וֹא אִם־תֵּיטִיב֙ שְׂאֵ֔ת וְאִם֙ לֹ֣א
תֵיטִ֔יב לַפֶּ֖תַח חַטָּ֣את רֹבֵ֑ץ וְאֵלֶ֙יךָ֙ תְּשׁ֣וּקָת֔וֹ וְאַתָּ֖ה
תִּמְשָׁל־בּֽוֹ׃

‎<span id="008">8</span> ‏וַיֹּ֥אמֶר קַ֖יִן אֶל־הֶ֣בֶל אָחִ֑יו וַֽיְהִי֙
בִּהְיוֹתָ֣ם בַּשָּׂדֶ֔ה וַיָּ֥קָם קַ֛יִן אֶל־הֶ֥בֶל אָחִ֖יו
וַיַּהַרְגֵֽהוּ׃

‎<span id="009">9</span> ‏וַיֹּ֤אמֶר יְהוָה֙ אֶל־קַ֔יִן אֵ֖י הֶ֣בֶל
אָחִ֑יךָ וַיֹּ֙אמֶר֙ לֹ֣א יָדַ֔עְתִּי הֲשֹׁמֵ֥ר אָחִ֖י אָנֹֽכִי׃

‎<span id="010">10</span> ‏וַיֹּ֖אמֶר מֶ֣ה עָשִׂ֑יתָ ק֚וֹל דְּמֵ֣י
אָחִ֔יךָ צֹעֲקִ֥ים אֵלַ֖י מִן־הָֽאֲדָמָֽה׃

‎<span id="011">11</span> ‏וְעַתָּ֖ה אָר֣וּר אָ֑תָּה מִן־הָֽאֲדָמָה֙
אֲשֶׁ֣ר פָּצְתָ֣ה אֶת־פִּ֔יהָ לָקַ֛חַת אֶת־דְּמֵ֥י אָחִ֖יךָ מִיָּדֶֽךָ׃

‎<span id="012">12</span> ‏כִּ֤י תַֽעֲבֹד֙ אֶת־הָ֣אֲדָמָ֔ה לֹֽא־תֹסֵ֥ף
תֵּת־כֹּחָ֖הּ לָ֑ךְ נָ֥ע וָנָ֖ד תִּֽהְיֶ֥ה בָאָֽרֶץ׃

‎<span id="013">13</span> ‏וַיֹּ֥אמֶר קַ֖יִן אֶל־יְהוָ֑ה גָּד֥וֹל
עֲוֹנִ֖י מִנְּשֹֽׂא׃

‎<span id="014">14</span> ‏הֵן֩ גֵּרַ֨שְׁתָּ אֹתִ֜י הַיּ֗וֹם מֵעַל֙
פְּנֵ֣י הָֽאֲדָמָ֔ה וּמִפָּנֶ֖יךָ אֶסָּתֵ֑ר וְהָיִ֜יתִי נָ֤ע וָנָד֙
בָּאָ֔רֶץ וְהָיָ֥ה כָל־מֹצְאִ֖י יַֽהַרְגֵֽנִי׃

‎<span id="015">15</span> ‏וַיֹּ֧אמֶר ל֣וֹ יְהוָ֗ה לָכֵן֙ כָּל־הֹרֵ֣ג
קַ֔יִן שִׁבְעָתַ֖יִם יֻקָּ֑ם וַיָּ֨שֶׂם יְהוָ֤ה לְקַ֙יִן֙ א֔וֹת
לְבִלְתִּ֥י הַכּוֹת־אֹת֖וֹ כָּל־מֹצְאֽוֹ׃

‎<span id="016">16</span> ‏וַיֵּ֥צֵא קַ֖יִן מִלִּפְנֵ֣י יְהוָ֑ה
וַיֵּ֥שֶׁב בְּאֶֽרֶץ־נ֖וֹד קִדְמַת־עֵֽדֶן׃

‎<span id="017">17</span> ‏וַיֵּ֤דַע קַ֙יִן֙ אֶת־אִשְׁתּ֔וֹ וַתַּ֖הַר
וַתֵּ֣לֶד אֶת־חֲנ֑וֹךְ וַֽיְהִי֙ בֹּ֣נֶה עִ֔יר וַיִּקְרָא֙ שֵׁ֣ם הָעִ֔יר
כְּשֵׁ֖ם בְּנ֥וֹ חֲנֽוֹךְ׃

‎<span id="018">18</span> ‏וַיִּוָּלֵ֤ד לַֽחֲנוֹךְ֙ אֶת־עִירָ֔ד
וְעִירָ֕ד יָלַ֖ד אֶת־מְחֽוּיָאֵ֑ל וּמְחִיּיָאֵ֗ל יָלַד֙
אֶת־מְת֣וּשָׁאֵ֔ל וּמְתוּשָׁאֵ֖ל יָלַ֥ד אֶת־לָֽמֶךְ׃

‎<span id="019">19</span> ‏וַיִּֽקַּֽח־ל֥וֹ לֶ֖מֶךְ שְׁתֵּ֣י נָשִׁ֑ים
שֵׁ֤ם הָֽאַחַת֙ עָדָ֔ה וְשֵׁ֥ם הַשֵּׁנִ֖ית צִלָּֽה׃

‎<span id="020">20</span> ‏וַתֵּ֥לֶד עָדָ֖ה אֶת־יָבָ֑ל ה֣וּא הָיָ֔ה
אֲבִ֕י יֹשֵׁ֥ב אֹ֖הֶל וּמִקְנֶֽה׃

‎<span id="021">21</span> ‏וְשֵׁ֥ם אָחִ֖יו יוּבָ֑ל ה֣וּא הָיָ֔ה אֲבִ֕י
כָּל־תֹּפֵ֥שׂ כִּנּ֖וֹר וְעוּגָֽב׃

‎<span id="022">22</span> ‏וְצִלָּ֣ה גַם־הִ֗וא יָֽלְדָה֙ אֶת־תּ֣וּבַל
קַ֔יִן לֹטֵ֕שׁ כָּל־חֹרֵ֥שׁ נְחֹ֖שֶׁת וּבַרְזֶ֑ל וַֽאֲח֥וֹת
תּֽוּבַל־קַ֖יִן נַֽעֲמָֽה׃

‎<span id="023">23</span> ‏וַיֹּ֨אמֶר לֶ֜מֶךְ לְנָשָׁ֗יו עָדָ֤ה
וְצִלָּה֙ שְׁמַ֣עַן קוֹלִ֔י נְשֵׁ֣י לֶ֔מֶךְ הַאְזֵ֖נָּה אִמְרָתִ֑י כִּ֣י
אִ֤ישׁ הָרַ֙גְתִּי֙ לְפִצְעִ֔י וְיֶ֖לֶד לְחַבֻּרָתִֽי׃

‎<span id="024">24</span> ‏כִּ֥י שִׁבְעָתַ֖יִם יֻקַּם־קָ֑יִן וְלֶ֖מֶךְ
שִׁבְעִ֥ים וְשִׁבְעָֽה׃

‎<span id="025">25</span> ‏וַיֵּ֨דַע אָדָ֥ם עוֹד֙ אֶת־אִשְׁתּ֔וֹ
וַתֵּ֣לֶד בֵּ֔ן וַתִּקְרָ֥א אֶת־שְׁמ֖וֹ שֵׁ֑ת כִּ֣י שָֽׁת־לִ֤י אֱלֹהִים֙
זֶ֣רַע אַחֵ֔ר תַּ֣חַת הֶ֔בֶל כִּ֥י הֲרָג֖וֹ קָֽיִן׃

‎<span id="026">26</span> ‏וּלְשֵׁ֤ת גַּם־הוּא֙ יֻלַּד־בֵּ֔ן וַיִּקְרָ֥א
אֶת־שְׁמ֖וֹ אֱנ֑וֹשׁ אָ֣ז הוּחַ֔ל לִקְרֹ֖א בְּשֵׁ֥ם יְהוָֽה׃ פ

1 wəhā’āḏām yāḏ<sup>a</sup>‘ ’eṯ-ḥaûâ ’išətwō watahar watēleḏ ’eṯ-qayin
watō’mer qānîṯî ’îš ’eṯ-yəhwâ:

2 watōsef lāleḏeṯ ’eṯ-’āḥîw ’eṯ-hāḇel wayəhî-heḇel rō‘ēh ṣō’n wəqayin
hāyâ ‘ōḇēḏ ’ăḏāmâ:

3 wayəhî miqqēṣ yāmîm wayyāḇē’ qayin mipərî hā’ăḏāmâ minəḥâ layhwâ:

4 wəheḇel hēḇî’ ḡam-hû’ mibəḵōrwōṯ ṣō’nwō ûmēḥeləḇēhen
wayyiš<sup>a</sup>‘ yəhwâ ’el-heḇel wə’el-minəḥāṯwō:

5 wə’el-qayin wə’el-minəḥāṯwō lō’ šā‘â wayyiḥar ləqayin mə’ōḏ wayyipəlû
pānāyw:

6 wayyō’mer yəhwâ ’el-qāyin lāmmâ ḥārâ lāḵə wəlāmmâ nāfəlû fāneyḵā:

7 hălwō’ ’im-têṭîḇ śə’ēṯ wə’im lō’ ṯêṭîḇ lapeṯ<sup>a</sup>ḥ ḥaṭṭā’ṯ
rōḇēṣ wə’ēleyḵā təšûqāṯwō wə’atâ timəšāl-bwō:

8 wayyō’mer qayin ’el-heḇel ’āḥîw wayəhî bihəywōṯām baśśāḏeh wayyāqām
qayin ’el-heḇel ’āḥîw wayyaharəḡēhû:

9 wayyō’mer yəhwâ ’el-qayin ’ê heḇel ’āḥîḵā wayyō’mer lō’
yāḏ<sup>a</sup>‘ətî hăšōmēr ’āḥî ’ānōḵî:

10 wayyō’mer meh ‘āśîṯā qwōl dəmê ’āḥîḵā ṣō‘ăqîm ’ēlay min-hā’ăḏāmâ:

11 wə‘atâ ’ārûr ’ātâ min-hā’ăḏāmâ ’ăšer pāṣəṯâ ’eṯ-pîhā
lāq<sup>a</sup>ḥaṯ ’eṯ-dəmê ’āḥîḵā mîyāḏeḵā:

12 kî ṯ<sup>a</sup>‘ăḇōḏ ’eṯ-hā’ăḏāmâ lō’-ṯōsēf tēṯ-kōḥāh lāḵə nā‘ wānāḏ
tihəyeh ḇā’āreṣ:

13 wayyō’mer qayin ’el-yəhwâ gāḏwōl ‘ăwōnî minnəśō’:

14 hēn gērašətā ’ōṯî hayywōm mē‘al pənê hā’ăḏāmâ ûmipāneyḵā ’essāṯēr
wəhāyîṯî nā‘ wānāḏ bā’āreṣ wəhāyâ ḵāl-mōṣə’î yaharəḡēnî:

15 wayyō’mer lwō yəhwâ lāḵēn kāl-hōrēḡ qayin šiḇə‘āṯayim yuqqām wayyāśem
yəhwâ ləqayin ’wōṯ ləḇilətî hakwōṯ-’ōṯwō kāl-mōṣə’wō:

16 wayyēṣē’ qayin millifənê yəhwâ wayyēšeḇ bə’ereṣ-nwōḏ qiḏəmaṯ-‘ēḏen:

17 wayyēḏ<sup>a</sup>‘ qayin ’eṯ-’išətwō watahar watēleḏ ’eṯ-ḥănwōḵə
wayəhî bōneh ‘îr wayyiqərā’ šēm hā‘îr kəšēm bənwō ḥănwōḵə:

18 wayyiûālēḏ l<sup>a</sup>ḥănwōḵə ’eṯ-‘îrāḏ wə‘îrāḏ yālaḏ ’eṯ-məḥûyā’ēl
ûməḥîyyā’ēl yālaḏ ’eṯ-məṯûšā’ēl ûməṯûšā’ēl yālaḏ ’eṯ-lāmeḵə:

19 wayyiqq<sup>a</sup>ḥ-lwō lemeḵə šətê nāšîm šēm hā’<sup>a</sup>ḥaṯ
‘āḏâ wəšēm haššēnîṯ ṣillâ:

20 watēleḏ ‘āḏâ ’eṯ-yāḇāl hû’ hāyâ ’ăḇî yōšēḇ ’ōhel ûmiqəneh:

21 wəšēm ’āḥîw yûḇāl hû’ hāyâ ’ăḇî kāl-tōfēś kinnwōr wə‘ûḡāḇ:

22 wəṣillâ ḡam-hiw’ yāləḏâ ’eṯ-tûḇal qayin lōṭēš kāl-ḥōrēš nəḥōšeṯ
ûḇarəzel wa’ăḥwōṯ tûḇal-qayin n<sup>a</sup>‘ămâ:

23 wayyō’mer lemeḵə lənāšāyw ‘āḏâ wəṣillâ šəm<sup>a</sup>‘an qwōlî nəšê
lemeḵə ha’əzēnnâ ’imərāṯî kî ’îš hāraḡətî ləfiṣə‘î wəyeleḏ ləḥaburāṯî:

24 kî šiḇə‘āṯayim yuqqam-qāyin wəlemeḵə šiḇə‘îm wəšiḇə‘â:

25 wayyēḏ<sup>a</sup>‘ ’āḏām ‘wōḏ ’eṯ-’išətwō watēleḏ bēn watiqərā’
’eṯ-šəmwō šēṯ kî šāṯ-lî ’ĕlōhîm zer<sup>a</sup>‘ ’<sup>a</sup>ḥēr
t<sup>a</sup>ḥaṯ heḇel kî hărāḡwō qāyin:

26 ûləšēṯ gam-hû’ yullaḏ-bēn wayyiqərā’ ’eṯ-šəmwō ’ĕnwōš ’āz hûḥal
liqərō’ bəšēm yəhwâ: f

------------------------------------------------------------------------

[Next: Genesis (Bereshit) Chapter 5](gen005)
