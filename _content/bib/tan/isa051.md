[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa051)  [KJV](../kjv/isa051)  [Sep](../sep/isa051) 
[Vul](../vul/isa051)   
  
[Isaiah (Yisheyah) Index](isa)  
  [Previous](isa050)  [Next](isa052) 

------------------------------------------------------------------------

### Tanach (Hebrew): Isaiah (Yisheyah) Chapter 51

‎<span id="001">1</span> ‏שִׁמְע֥וּ אֵלַ֛י רֹ֥דְפֵי צֶ֖דֶק מְבַקְשֵׁ֣י
יְהוָ֑ה הַבִּ֙יטוּ֙ אֶל־צ֣וּר חֻצַּבְתֶּ֔ם וְאֶל־מַקֶּ֥בֶת בּ֖וֹר
נֻקַּרְתֶּֽם׃

‎<span id="002">2</span> ‏הַבִּ֙יטוּ֙ אֶל־אַבְרָהָ֣ם אֲבִיכֶ֔ם
וְאֶל־שָׂרָ֖ה תְּחוֹלֶלְכֶ֑ם כִּי־אֶחָ֣ד קְרָאתִ֔יו וַאֲבָרְכֵ֖הוּ
וְאַרְבֵּֽהוּ׃ ס

‎<span id="003">3</span> ‏כִּֽי־נִחַ֨ם יְהוָ֜ה צִיּ֗וֹן נִחַם֙
כָּל־חָרְבֹתֶ֔יהָ וַיָּ֤שֶׂם מִדְבָּרָהּ֙ כְּעֵ֔דֶן וְעַרְבָתָ֖הּ
כְּגַן־יְהוָ֑ה שָׂשׂ֤וֹן וְשִׂמְחָה֙ יִמָּ֣צֵא בָ֔הּ תּוֹדָ֖ה וְק֥וֹל
זִמְרָֽה׃ ס

‎<span id="004">4</span> ‏הַקְשִׁ֤יבוּ אֵלַי֙ עַמִּ֔י וּלְאוּמִּ֖י
אֵלַ֣י הַאֲזִ֑ינוּ כִּ֤י תוֹרָה֙ מֵאִתִּ֣י תֵצֵ֔א וּמִשְׁפָּטִ֔י לְא֥וֹר
עַמִּ֖ים אַרְגִּֽיעַ׃

‎<span id="005">5</span> ‏קָר֤וֹב צִדְקִי֙ יָצָ֣א יִשְׁעִ֔י וּזְרֹעַ֖י
עַמִּ֣ים יִשְׁפֹּ֑טוּ אֵלַי֙ אִיִּ֣ים יְקַוּ֔וּ וְאֶל־זְרֹעִ֖י
יְיַחֵלֽוּן׃

‎<span id="006">6</span> ‏שְׂאוּ֩ לַשָּׁמַ֨יִם עֵֽינֵיכֶ֜ם וְֽהַבִּ֧יטוּ
אֶל־הָאָ֣רֶץ מִתַּ֗חַת כִּֽי־שָׁמַ֜יִם כֶּעָשָׁ֤ן נִמְלָ֙חוּ֙
וְהָאָ֙רֶץ֙ כַּבֶּ֣גֶד תִּבְלֶ֔ה וְיֹשְׁבֶ֖יהָ כְּמוֹ־כֵ֣ן יְמוּת֑וּן
וִישֽׁוּעָתִי֙ לְעוֹלָ֣ם תִּֽהְיֶ֔ה וְצִדְקָתִ֖י לֹ֥א תֵחָֽת׃ ס

‎<span id="007">7</span> ‏שִׁמְע֤וּ אֵלַי֙ יֹ֣דְעֵי צֶ֔דֶק עַ֖ם
תּוֹרָתִ֣י בְלִבָּ֑ם אַל־תִּֽירְאוּ֙ חֶרְפַּ֣ת אֱנ֔וֹשׁ וּמִגִּדֻּפֹתָ֖ם
אַל־תֵּחָֽתּוּ׃

‎<span id="008">8</span> ‏כִּ֤י כַבֶּ֙גֶד֙ יֹאכְלֵ֣ם עָ֔שׁ וְכַצֶּ֖מֶר
יֹאכְלֵ֣ם סָ֑ס וְצִדְקָתִי֙ לְעוֹלָ֣ם תִּֽהְיֶ֔ה וִישׁוּעָתִ֖י לְד֥וֹר
דּוֹרִֽים׃ ס

‎<span id="009">9</span> ‏עוּרִ֨י עוּרִ֤י לִבְשִׁי־עֹז֙ זְר֣וֹעַ יְהוָ֔ה
ע֚וּרִי כִּ֣ימֵי קֶ֔דֶם דֹּר֖וֹת עוֹלָמִ֑ים הֲל֥וֹא אַתְּ־הִ֛יא
הַמַּחְצֶ֥בֶת רַ֖הַב מְחוֹלֶ֥לֶת תַּנִּֽין׃

‎<span id="010">10</span> ‏הֲל֤וֹא אַתְּ־הִיא֙ הַמַּחֲרֶ֣בֶת יָ֔ם מֵ֖י
תְּה֣וֹם רַבָּ֑ה הַשָּׂ֙מָה֙ מַֽעֲמַקֵּי־יָ֔ם דֶּ֖רֶךְ לַעֲבֹ֥ר
גְּאוּלִֽים׃

‎<span id="011">11</span> ‏וּפְדוּיֵ֨י יְהוָ֜ה יְשׁוּב֗וּן וּבָ֤אוּ
צִיּוֹן֙ בְּרִנָּ֔ה וְשִׂמְחַ֥ת עוֹלָ֖ם עַל־רֹאשָׁ֑ם שָׂשׂ֤וֹן
וְשִׂמְחָה֙ יַשִּׂיג֔וּן נָ֖סוּ יָג֥וֹן וַאֲנָחָֽה׃ ס

‎<span id="012">12</span> ‏אָנֹכִ֧י אָנֹכִ֛י ה֖וּא מְנַחֶמְכֶ֑ם
מִֽי־אַ֤תְּ וַתִּֽירְאִי֙ מֵאֱנ֣וֹשׁ יָמ֔וּת וּמִבֶּן־אָדָ֖ם חָצִ֥יר
יִנָּתֵֽן׃

‎<span id="013">13</span> ‏וַתִּשְׁכַּ֞ח יְהוָ֣ה עֹשֶׂ֗ךָ נוֹטֶ֣ה
שָׁמַיִם֮ וְיֹסֵ֣ד אָרֶץ֒ וַתְּפַחֵ֨ד תָּמִ֜יד<sup>3</sup> כָּל־הַיּ֗וֹם
מִפְּנֵי֙ חֲמַ֣ת הַמֵּצִ֔יק כַּאֲשֶׁ֥ר כּוֹנֵ֖ן לְהַשְׁחִ֑ית וְאַיֵּ֖ה
חֲמַ֥ת הַמֵּצִֽיק׃

‎<span id="014">14</span> ‏מִהַ֥ר צֹעֶ֖ה לְהִפָּתֵ֑חַ וְלֹא־יָמ֣וּת
לַשַּׁ֔חַת וְלֹ֥א יֶחְסַ֖ר לַחְמֽוֹ׃

‎<span id="015">15</span> ‏וְאָֽנֹכִי֙ יְהוָ֣ה אֱלֹהֶ֔יךָ רֹגַ֣ע הַיָּ֔ם
וַיֶּהֱמ֖וּ גַּלָּ֑יו יְהוָ֥ה צְבָא֖וֹת שְׁמֽוֹ׃

‎<span id="016">16</span> ‏וָאָשִׂ֤ים דְּבָרַי֙ בְּפִ֔יךָ וּבְצֵ֥ל
יָדִ֖י כִּסִּיתִ֑יךָ לִנְטֹ֤עַ שָׁמַ֙יִם֙ וְלִיסֹ֣ד אָ֔רֶץ וְלֵאמֹ֥ר
לְצִיּ֖וֹן עַמִּי־אָֽתָּה׃ ס

‎<span id="017">17</span> ‏הִתְעוֹרְרִ֣י הִֽתְעוֹרְרִ֗י ק֚וּמִי
יְר֣וּשָׁלִַ֔ם אֲשֶׁ֥ר שָׁתִ֛ית מִיַּ֥ד יְהוָ֖ה אֶת־כּ֣וֹס חֲמָת֑וֹ
אֶת־קֻבַּ֜עַת כּ֧וֹס הַתַּרְעֵלָ֛ה שָׁתִ֖ית מָצִֽית׃

‎<span id="018">18</span> ‏אֵין־מְנַהֵ֣ל לָ֔הּ מִכָּל־בָּנִ֖ים יָלָ֑דָה
וְאֵ֤ין מַחֲזִיק֙ בְּיָדָ֔הּ מִכָּל־בָּנִ֖ים גִּדֵּֽלָה׃

‎<span id="019">19</span> ‏שְׁתַּ֤יִם הֵ֙נָּה֙ קֹֽרְאֹתַ֔יִךְ מִ֖י
יָנ֣וּד לָ֑ךְ הַשֹּׁ֧ד וְהַשֶּׁ֛בֶר וְהָרָעָ֥ב וְהַחֶ֖רֶב מִ֥י
אֲנַחֲמֵֽךְ׃

‎<span id="020">20</span> ‏בָּנַ֜יִךְ עֻלְּפ֥וּ שָׁכְב֛וּ בְּרֹ֥אשׁ
כָּל־חוּצ֖וֹת כְּת֣וֹא מִכְמָ֑ר הַֽמְלֵאִ֥ים חֲמַת־יְהוָ֖ה גַּעֲרַ֥ת
אֱלֹהָֽיִךְ׃

‎<span id="021">21</span> ‏לָכֵ֛ן שִׁמְעִי־נָ֥א זֹ֖את עֲנִיָּ֑ה
וּשְׁכֻרַ֖ת וְלֹ֥א מִיָּֽיִן׃ ס

‎<span id="022">22</span> ‏כֹּֽה־אָמַ֞ר אֲדֹנַ֣יִךְ יְהוָ֗ה
וֵאלֹהַ֙יִךְ֙ יָרִ֣יב עַמּ֔וֹ הִנֵּ֥ה לָקַ֛חְתִּי מִיָּדֵ֖ךְ אֶת־כּ֣וֹס
הַתַּרְעֵלָ֑ה אֶת־קֻבַּ֙עַת֙ כּ֣וֹס חֲמָתִ֔י לֹא־תוֹסִ֥יפִי
לִשְׁתּוֹתָ֖הּ עֽוֹד׃

‎<span id="023">23</span> ‏וְשַׂמְתִּ֙יהָ֙ בְּיַד־מוֹגַ֔יִךְ
אֲשֶׁר־אָמְר֥וּ לְנַפְשֵׁ֖ךְ שְׁחִ֣י וְנַעֲבֹ֑רָה וַתָּשִׂ֤ימִי
כָאָ֙רֶץ֙ גֵּוֵ֔ךְ וְכַח֖וּץ לַעֹבְרִֽים׃ ס

1 šimə‘û ’ēlay rōḏəfê ṣeḏeq məḇaqəšê yəhwâ habîṭû ’el-ṣûr ḥuṣṣaḇətem
wə’el-maqqeḇeṯ bwōr nuqqarətem:

2 habîṭû ’el-’aḇərâām ’ăḇîḵem wə’el-śārâ təḥwōleləḵem kî-’eḥāḏ qərā’ṯîw
wa’ăḇārəḵēhû wə’arəbēhû: s

3 kî-niḥam yəhwâ ṣîywōn niḥam kāl-ḥārəḇōṯeyhā wayyāśem miḏəbārāh kə‘ēḏen
wə‘arəḇāṯāh kəḡan-yəhwâ śāśwōn wəśiməḥâ yimmāṣē’ ḇāh twōḏâ wəqwōl
zimərâ: s

4 haqəšîḇû ’ēlay ‘ammî ûlə’ûmmî ’ēlay ha’ăzînû kî ṯwōrâ mē’itî ṯēṣē’
ûmišəpāṭî lə’wōr ‘ammîm ’arəgî‘a:

5 qārwōḇ ṣiḏəqî yāṣā’ yišə‘î ûzərō‘ay ‘ammîm yišəpōṭû ’ēlay ’îyîm yəqaûû
wə’el-zərō‘î yəy<sup>a</sup>ḥēlûn:

6 śə’û laššāmayim ‘ênêḵem wəhabîṭû ’el-hā’āreṣ mit<sup>a</sup>ḥaṯ
kî-šāmayim ke‘āšān niməlāḥû wəhā’āreṣ kabeḡeḏ tiḇəleh wəyōšəḇeyhā
kəmwō-ḵēn yəmûṯûn wîšû‘āṯî lə‘wōlām tihəyeh wəṣiḏəqāṯî lō’ ṯēḥāṯ: s

7 šimə‘û ’ēlay yōḏə‘ê ṣeḏeq ‘am twōrāṯî ḇəlibām ’al-tîrə’û ḥerəpaṯ
’ĕnwōš ûmigidufōṯām ’al-tēḥātû:

8 kî ḵabeḡeḏ yō’ḵəlēm ‘āš wəḵaṣṣemer yō’ḵəlēm sās wəṣiḏəqāṯî lə‘wōlām
tihəyeh wîšû‘āṯî ləḏwōr dwōrîm: s

9 ‘ûrî ‘ûrî liḇəšî-‘ōz zərwō‘a yəhwâ ‘ûrî kîmê qeḏem dōrwōṯ ‘wōlāmîm
hălwō’ ’atə-hî’ hamm<sup>a</sup>ḥəṣeḇeṯ rahaḇ məḥwōleleṯ tannîn:

10 hălwō’ ’atə-hî’ hamm<sup>a</sup>ḥăreḇeṯ yām mê təhwōm rabâ haśśāmâ
m<sup>a</sup>‘ămaqqê-yām dereḵə l<sup>a</sup>‘ăḇōr gə’ûlîm:

11 ûfəḏûyê yəhwâ yəšûḇûn ûḇā’û ṣîywōn bərinnâ wəśiməḥaṯ ‘wōlām
‘al-rō’šām śāśwōn wəśiməḥâ yaśśîḡûn nāsû yāḡwōn wa’ănāḥâ: s

12 ’ānōḵî ’ānōḵî hû’ mən<sup>a</sup>ḥeməḵem mî-’atə watîrə’î mē’ĕnwōš
yāmûṯ ûmiben-’āḏām ḥāṣîr yinnāṯēn:

13 watišək<sup>a</sup>ḥ yəhwâ ‘ōśeḵā nwōṭeh šāmayim wəyōsēḏ ’āreṣ
watəf<sup>a</sup>ḥēḏ tāmîḏ<sup>3</sup> kāl-hayywōm mipənê ḥămaṯ hammēṣîq
ka’ăšer kwōnēn ləhašəḥîṯ wə’ayyēh ḥămaṯ hammēṣîq:

14 mihar ṣō‘eh ləhipāṯēḥa wəlō’-yāmûṯ lašš<sup>a</sup>ḥaṯ wəlō’ yeḥəsar
l<sup>a</sup>ḥəmwō:

15 wə’ānōḵî yəhwâ ’ĕlōheyḵā rōḡ<sup>a</sup>‘ hayyām wayyehĕmû gallāyw
yəhwâ ṣəḇā’wōṯ šəmwō:

16 wā’āśîm dəḇāray bəfîḵā ûḇəṣēl yāḏî kissîṯîḵā linəṭō‘a šāmayim wəlîsōḏ
’āreṣ wəlē’mōr ləṣîywōn ‘ammî-’ātâ: s

17 hiṯə‘wōrərî hiṯə‘wōrərî qûmî yərûšālaim ’ăšer šāṯîṯ mîyaḏ yəhwâ
’eṯ-kwōs ḥămāṯwō ’eṯ-qub<sup>a</sup>‘aṯ kwōs hatarə‘ēlâ šāṯîṯ māṣîṯ:

18 ’ên-mənahēl lāh mikāl-bānîm yālāḏâ wə’ên m<sup>a</sup>ḥăzîq bəyāḏāh
mikāl-bānîm gidēlâ:

19 šətayim hēnnâ qōrə’ōṯayiḵə mî yānûḏ lāḵə haššōḏ wəhaššeḇer wəhārā‘āḇ
wəh<sup>a</sup>ḥereḇ mî ’ăn<sup>a</sup>ḥămēḵə:

20 bānayiḵə ‘ulləfû šāḵəḇû bərō’š kāl-ḥûṣwōṯ kəṯwō’ miḵəmār haməlē’îm
ḥămaṯ-yəhwâ g<sup>a</sup>‘ăraṯ ’ĕlōhāyiḵə:

21 lāḵēn šimə‘î-nā’ zō’ṯ ‘ănîyâ ûšəḵuraṯ wəlō’ mîyāyin: s

22 kōh-’āmar ’ăḏōnayiḵə yəhwâ wē’lōhayiḵə yārîḇ ‘ammwō hinnēh
lāq<sup>a</sup>ḥətî mîyāḏēḵə ’eṯ-kwōs hatarə‘ēlâ ’eṯ-qub<sup>a</sup>‘aṯ
kwōs ḥămāṯî lō’-ṯwōsîfî lišətwōṯāh ‘wōḏ:

23 wəśamətîhā bəyaḏ-mwōḡayiḵə ’ăšer-’āmərû lənafəšēḵə šəḥî
wən<sup>a</sup>‘ăḇōrâ watāśîmî ḵā’āreṣ gēwēḵə wəḵ<sup>a</sup>ḥûṣ
l<sup>a</sup>‘ōḇərîm: s

------------------------------------------------------------------------

[Next: Isaiah (Yisheyah) Chapter 52](isa052)
