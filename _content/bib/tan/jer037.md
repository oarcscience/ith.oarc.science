[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer037)  [KJV](../kjv/jer037)  [Sep](../sep/jer037) 
[Vul](../vul/jer037)   
  
[Jeremiah (Yermiyah) Index](jer)  
  [Previous](jer036)  [Next](jer038) 

------------------------------------------------------------------------

### Tanach (Hebrew): Jeremiah (Yermiyah) Chapter 37

‎<span id="001">1</span> ‏וַיִּ֨מְלָךְ־מֶ֔לֶךְ צִדְקִיָּ֖הוּ
בֶּן־יֹֽאשִׁיָּ֑הוּ תַּ֗חַת כָּנְיָ֙הוּ֙ בֶּן־יְה֣וֹיָקִ֔ים אֲשֶׁ֥ר
הִמְלִ֛יךְ נְבוּכַדְרֶאצַּ֥ר מֶֽלֶךְ־בָּבֶ֖ל בְּאֶ֥רֶץ יְהוּדָֽה׃

‎<span id="002">2</span> ‏וְלֹ֥א שָׁמַ֛ע ה֥וּא וַעֲבָדָ֖יו וְעַ֣ם
הָאָ֑רֶץ אֶל־דִּבְרֵ֣י יְהוָ֔ה אֲשֶׁ֣ר דִּבֶּ֔ר בְּיַ֖ד יִרְמְיָ֥הוּ
הַנָּבִֽיא׃

‎<span id="003">3</span> ‏וַיִּשְׁלַח֩ הַמֶּ֨לֶךְ צִדְקִיָּ֜הוּ
אֶת־יְהוּכַ֣ל בֶּן־שֶֽׁלֶמְיָ֗ה וְאֶת־צְפַנְיָ֤הוּ בֶן־מַֽעֲשֵׂיָה֙
הַכֹּהֵ֔ן אֶל־יִרְמְיָ֥הוּ הַנָּבִ֖יא לֵאמֹ֑ר הִתְפַּלֶּל־נָ֣א
בַעֲדֵ֔נוּ אֶל־יְהוָ֖ה אֱלֹהֵֽינוּ׃

‎<span id="004">4</span> ‏וְיִרְמְיָ֕הוּ בָּ֥א וְיֹצֵ֖א בְּת֣וֹךְ הָעָ֑ם
וְלֹֽא־נָתְנ֥וּ אֹת֖וֹ בֵּ֥ית הכליא הַכְּלֽוּא׃

‎<span id="005">5</span> ‏וְחֵ֥יל פַּרְעֹ֖ה יָצָ֣א מִמִּצְרָ֑יִם
וַיִּשְׁמְע֨וּ הַכַּשְׂדִּ֜ים הַצָּרִ֤ים עַל־יְרוּשָׁלִַ֙ם֙
אֶת־שִׁמְעָ֔ם וַיֵּ֣עָל֔וּ מֵעַ֖ל יְרוּשָׁלִָֽם׃ פ

‎<span id="006">6</span> ‏וַֽיְהִי֙ דְּבַר־יְהוָ֔ה אֶל־יִרְמְיָ֥הוּ
הַנָּבִ֖יא לֵאמֹֽר׃

‎<span id="007">7</span> ‏כֹּֽה־אָמַ֤ר יְהוָה֙ אֱלֹהֵ֣י יִשְׂרָאֵ֔ל
כֹּ֚ה תֹֽאמְרוּ֙ אֶל־מֶ֣לֶךְ יְהוּדָ֔ה הַשֹּׁלֵ֧חַ אֶתְכֶ֛ם אֵלַ֖י
לְדָרְשֵׁ֑נִי הִנֵּ֣ה׀ חֵ֣יל פַּרְעֹ֗ה הַיֹּצֵ֤א לָכֶם֙ לְעֶזְרָ֔ה שָׁ֥ב
לְאַרְצ֖וֹ מִצְרָֽיִם׃

‎<span id="008">8</span> ‏וְשָׁ֙בוּ֙ הַכַּשְׂדִּ֔ים וְנִלְחֲמ֖וּ
עַל־הָעִ֣יר הַזֹּ֑את וּלְכָדֻ֖הָ וּשְׂרָפֻ֥הָ בָאֵֽשׁ׃ ס

‎<span id="009">9</span> ‏כֹּ֣ה׀ אָמַ֣ר יְהוָ֗ה אַל־תַּשִּׁ֤אוּ
נַפְשֹֽׁתֵיכֶם֙ לֵאמֹ֔ר הָלֹ֛ךְ יֵלְכ֥וּ מֵעָלֵ֖ינוּ הַכַּשְׂדִּ֑ים
כִּי־לֹ֖א יֵלֵֽכוּ׃

‎<span id="010">10</span> ‏כִּ֣י אִם־הִכִּיתֶ֞ם כָּל־חֵ֤יל כַּשְׂדִּים֙
הַנִּלְחָמִ֣ים אִתְּכֶ֔ם וְנִ֨שְׁאֲרוּ בָ֔ם אֲנָשִׁ֖ים מְדֻקָּרִ֑ים
אִ֤ישׁ בְּאָהֳלוֹ֙ יָק֔וּמוּ וְשָֽׂרְפ֛וּ אֶת־הָעִ֥יר הַזֹּ֖את בָּאֵֽשׁ׃

‎<span id="011">11</span> ‏וְהָיָ֗ה בְּהֵֽעָלוֹת֙ חֵ֣יל הַכַּשְׂדִּ֔ים
מֵעַ֖ל יְרֽוּשָׁלִָ֑ם מִפְּנֵ֖י חֵ֥יל פַּרְעֹֽה׃ ס

‎<span id="012">12</span> ‏וַיֵּצֵ֤א יִרְמְיָ֙הוּ֙ מִיר֣וּשָׁלִַ֔ם
לָלֶ֖כֶת אֶ֣רֶץ בִּנְיָמִ֑ן לַחֲלִ֥ק מִשָּׁ֖ם בְּת֥וֹךְ הָעָֽם׃

‎<span id="013">13</span> ‏וַיְהִי־ה֞וּא בְּשַׁ֣עַר בִּנְיָמִ֗ן וְשָׁם֙
בַּ֣עַל פְּקִדֻ֔ת וּשְׁמוֹ֙ יִרְאִיָּ֔יה בֶּן־שֶֽׁלֶמְיָ֖ה
בֶּן־חֲנַנְיָ֑ה וַיִּתְפֹּ֞שׂ אֶֽת־יִרְמְיָ֤הוּ הַנָּבִיא֙ לֵאמֹ֔ר
אֶל־הַכַּשְׂדִּ֖ים אַתָּ֥ה נֹפֵֽל׃

‎<span id="014">14</span> ‏וַיֹּ֨אמֶר יִרְמְיָ֜הוּ שֶׁ֗קֶר אֵינֶ֤נִּי
נֹפֵל֙ עַל־הַכַּשְׂדִּ֔ים וְלֹ֥א שָׁמַ֖ע אֵלָ֑יו וַיִּתְפֹּ֤שׂ
יִרְאִיָּיה֙ בְּיִרְמְיָ֔הוּ וַיְבִאֵ֖הוּ אֶל־הַשָּׂרִֽים׃

‎<span id="015">15</span> ‏וַיִּקְצְפ֧וּ הַשָּׂרִ֛ים עַֽל־יִרְמְיָ֖הוּ
וְהִכּ֣וּ אֹת֑וֹ וְנָתְנ֨וּ אוֹת֜וֹ בֵּ֣ית הָאֵס֗וּר בֵּ֚ית יְהוֹנָתָ֣ן
הַסֹּפֵ֔ר כִּֽי־אֹת֥וֹ עָשׂ֖וּ לְבֵ֥ית הַכֶּֽלֶא׃

‎<span id="016">16</span> ‏כִּ֣י בָ֧א יִרְמְיָ֛הוּ אֶל־בֵּ֥ית הַבּ֖וֹר
וְאֶל־הַֽחֲנֻ֑יוֹת וַיֵּֽשֶׁב־שָׁ֥ם יִרְמְיָ֖הוּ יָמִ֥ים רַבִּֽים׃ פ

‎<span id="017">17</span> ‏וַיִּשְׁלַח֩ הַמֶּ֨לֶךְ צִדְקִיָּ֜הוּ
וַיִּקָּחֵ֗הוּ וַיִּשְׁאָלֵ֨הוּ הַמֶּ֤לֶךְ בְּבֵיתוֹ֙ בַּסֵּ֔תֶר
וַיֹּ֕אמֶר הֲיֵ֥שׁ דָּבָ֖ר מֵאֵ֣ת יְהוָ֑ה וַיֹּ֤אמֶר יִרְמְיָ֙הוּ֙ יֵ֔שׁ
וַיֹּ֕אמֶר בְּיַ֥ד מֶֽלֶךְ־בָּבֶ֖ל תִּנָּתֵֽן׃ ס

‎<span id="018">18</span> ‏וַיֹּ֣אמֶר יִרְמְיָ֔הוּ אֶל־הַמֶּ֖לֶךְ
צִדְקִיָּ֑הוּ מֶה֩ חָטָ֨אתִֽי לְךָ֤ וְלַעֲבָדֶ֙יךָ֙ וְלָעָ֣ם הַזֶּ֔ה
כִּֽי־נְתַתֶּ֥ם אוֹתִ֖י אֶל־בֵּ֥ית הַכֶּֽלֶא׃

‎<span id="019">19</span> ‏ואיו וְאַיֵּה֙ נְבִ֣יאֵיכֶ֔ם אֲשֶׁר־נִבְּא֥וּ
לָכֶ֖ם לֵאמֹ֑ר לֹֽא־יָבֹ֤א מֶֽלֶךְ־בָּבֶל֙ עֲלֵיכֶ֔ם וְעַ֖ל הָאָ֥רֶץ
הַזֹּֽאת׃

‎<span id="020">20</span> ‏וְעַתָּ֕ה שְֽׁמַֽע־נָ֖א אֲדֹנִ֣י הַמֶּ֑לֶךְ
תִּפָּל־נָ֤א תְחִנָּתִי֙ לְפָנֶ֔יךָ וְאַל־תְּשִׁבֵ֗נִי בֵּ֚ית
יְהוֹנָתָ֣ן הַסֹּפֵ֔ר וְלֹ֥א אָמ֖וּת שָֽׁם׃

‎<span id="021">21</span> ‏וַיְצַוֶּ֞ה הַמֶּ֣לֶךְ צִדְקִיָּ֗הוּ
וַיַּפְקִ֣דוּ אֶֽת־יִרְמְיָהוּ֮ בַּחֲצַ֣ר הַמַּטָּרָה֒ וְנָתֹן֩ ל֨וֹ
כִכַּר־לֶ֤חֶם לַיּוֹם֙ מִח֣וּץ הָאֹפִ֔ים עַד־תֹּ֥ם כָּל־הַלֶּ֖חֶם
מִן־הָעִ֑יר וַיֵּ֣שֶׁב יִרְמְיָ֔הוּ בַּחֲצַ֖ר הַמַּטָּרָֽה׃

1 wayyiməlāḵə-meleḵə ṣiḏəqîyâû ben-yō’šîyâû t<sup>a</sup>ḥaṯ kānəyâû
ben-yəhwōyāqîm ’ăšer himəlîḵə nəḇûḵaḏəre’ṣṣar meleḵə-bāḇel bə’ereṣ
yəhûḏâ:

2 wəlō’ šām<sup>a</sup>‘ hû’ w<sup>a</sup>‘ăḇāḏāyw wə‘am hā’āreṣ
’el-diḇərê yəhwâ ’ăšer diber bəyaḏ yirəməyâû hannāḇî’:

3 wayyišəl<sup>a</sup>ḥ hammeleḵə ṣiḏəqîyâû ’eṯ-yəhûḵal ben-šeleməyâ
wə’eṯ-ṣəfanəyâû ḇen-m<sup>a</sup>‘ăśêâ hakōhēn ’el-yirəməyâû hannāḇî’
lē’mōr hiṯəpallel-nā’ ḇ<sup>a</sup>‘ăḏēnû ’el-yəhwâ ’ĕlōhênû:

4 wəyirəməyâû bā’ wəyōṣē’ bəṯwōḵə hā‘ām wəlō’-nāṯənû ’ōṯwō bêṯ hakəlî’
hakəlû’:

5 wəḥêl parə‘ōh yāṣā’ mimmiṣərāyim wayyišəmə‘û hakaśədîm haṣṣārîm
‘al-yərûšālaim ’eṯ-šimə‘ām wayyē‘ālû mē‘al yərûšālāim: f

6 wayəhî dəḇar-yəhwâ ’el-yirəməyâû hannāḇî’ lē’mōr:

7 kōh-’āmar yəhwâ ’ĕlōhê yiśərā’ēl kōh ṯō’mərû ’el-meleḵə yəhûḏâ
haššōlēḥa ’eṯəḵem ’ēlay ləḏārəšēnî hinnēh\| ḥêl parə‘ōh hayyōṣē’ lāḵem
lə‘ezərâ šāḇ lə’arəṣwō miṣərāyim:

8 wəšāḇû hakaśədîm wəniləḥămû ‘al-hā‘îr hazzō’ṯ ûləḵāḏuhā ûśərāfuhā
ḇā’ēš: s

9 kōh\| ’āmar yəhwâ ’al-tašši’û nafəšōṯêḵem lē’mōr hālōḵə yēləḵû
mē‘ālênû hakaśədîm kî-lō’ yēlēḵû:

10 kî ’im-hikîṯem kāl-ḥêl kaśədîm hanniləḥāmîm ’itəḵem wənišə’ărû ḇām
’ănāšîm məḏuqqārîm ’îš bə’âŏlwō yāqûmû wəśārəfû ’eṯ-hā‘îr hazzō’ṯ bā’ēš:

11 wəhāyâ bəhē‘ālwōṯ ḥêl hakaśədîm mē‘al yərûšālāim mipənê ḥêl parə‘ōh:
s

12 wayyēṣē’ yirəməyâû mîrûšālaim lāleḵeṯ ’ereṣ binəyāmin
l<sup>a</sup>ḥăliq miššām bəṯwōḵə hā‘ām:

13 wayəhî-hû’ bəš<sup>a</sup>‘ar binəyāmin wəšām b<sup>a</sup>‘al
pəqiḏuṯ ûšəmwō yirə’îyāyh ben-šeleməyâ ben-ḥănanəyâ wayyiṯəpōś
’eṯ-yirəməyâû hannāḇî’ lē’mōr ’el-hakaśədîm ’atâ nōfēl:

14 wayyō’mer yirəməyâû šeqer ’ênennî nōfēl ‘al-hakaśədîm wəlō’
šām<sup>a</sup>‘ ’ēlāyw wayyiṯəpōś yirə’îyāyh bəyirəməyâû wayəḇi’ēhû
’el-haśśārîm:

15 wayyiqəṣəfû haśśārîm ‘al-yirəməyâû wəhikû ’ōṯwō wənāṯənû ’wōṯwō bêṯ
hā’ēsûr bêṯ yəhwōnāṯān hassōfēr kî-’ōṯwō ‘āśû ləḇêṯ hakele’:

16 kî ḇā’ yirəməyâû ’el-bêṯ habwōr wə’el-h<sup>a</sup>ḥănuywōṯ
wayyēšeḇ-šām yirəməyâû yāmîm rabîm: f

17 wayyišəl<sup>a</sup>ḥ hammeleḵə ṣiḏəqîyâû wayyiqqāḥēhû wayyišə’ālēhû
hammeleḵə bəḇêṯwō bassēṯer wayyō’mer hăyēš dāḇār mē’ēṯ yəhwâ wayyō’mer
yirəməyâû yēš wayyō’mer bəyaḏ meleḵə-bāḇel tinnāṯēn: s

18 wayyō’mer yirəməyâû ’el-hammeleḵə ṣiḏəqîyâû meh ḥāṭā’ṯî ləḵā
wəl<sup>a</sup>‘ăḇāḏeyḵā wəlā‘ām hazzeh kî-nəṯatem ’wōṯî ’el-bêṯ
hakele’:

19 wə’ayywō wə’ayyēh nəḇî’êḵem ’ăšer-nibə’û lāḵem lē’mōr lō’-yāḇō’
meleḵə-bāḇel ‘ălêḵem wə‘al hā’āreṣ hazzō’ṯ:

20 wə‘atâ šəm<sup>a</sup>‘-nā’ ’ăḏōnî hammeleḵə tipāl-nā’ ṯəḥinnāṯî
ləfāneyḵā wə’al-təšiḇēnî bêṯ yəhwōnāṯān hassōfēr wəlō’ ’āmûṯ šām:

21 wayəṣaûeh hammeleḵə ṣiḏəqîyâû wayyafəqiḏû ’eṯ-yirəməyâû
b<sup>a</sup>ḥăṣar hammaṭṭārâ wənāṯōn lwō ḵikar-leḥem layywōm miḥûṣ
hā’ōfîm ‘aḏ-tōm kāl-halleḥem min-hā‘îr wayyēšeḇ yirəməyâû
b<sup>a</sup>ḥăṣar hammaṭṭārâ:

------------------------------------------------------------------------

[Next: Jeremiah (Yermiyah) Chapter 38](jer038)
