[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen031)  [KJV](../kjv/gen031)  [Sep](../sep/gen031) 
[Vul](../vul/gen031)   
  
[Genesis (Bereshit) Index](gen)  
  [Previous](gen030)  [Next](gen032) 

------------------------------------------------------------------------

### Tanach (Hebrew): Genesis (Bereshit) Chapter 31

‎<span id="001">1</span> ‏וַיִּשְׁמַ֗ע אֶת־דִּבְרֵ֤י בְנֵֽי־לָבָן֙
לֵאמֹ֔ר לָקַ֣ח יַעֲקֹ֔ב אֵ֖ת כָּל־אֲשֶׁ֣ר לְאָבִ֑ינוּ וּמֵאֲשֶׁ֣ר
לְאָבִ֔ינוּ עָשָׂ֕ה אֵ֥ת כָּל־הַכָּבֹ֖ד הַזֶּֽה׃

‎<span id="002">2</span> ‏וַיַּ֥רְא יַעֲקֹ֖ב אֶת־פְּנֵ֣י לָבָ֑ן
וְהִנֵּ֥ה אֵינֶנּ֛וּ עִמּ֖וֹ כִּתְמ֥וֹל שִׁלְשֽׁוֹם׃

‎<span id="003">3</span> ‏וַיֹּ֤אמֶר יְהוָה֙ אֶֽל־יַעֲקֹ֔ב שׁ֛וּב
אֶל־אֶ֥רֶץ אֲבוֹתֶ֖יךָ וּלְמוֹלַדְתֶּ֑ךָ וְאֶֽהְיֶ֖ה עִמָּֽךְ׃

‎<span id="004">4</span> ‏וַיִּשְׁלַ֣ח יַעֲקֹ֔ב וַיִּקְרָ֖א לְרָחֵ֣ל
וּלְלֵאָ֑ה הַשָּׂדֶ֖ה אֶל־צֹאנֽוֹ׃

‎<span id="005">5</span> ‏וַיֹּ֣אמֶר לָהֶ֗ן רֹאֶ֤ה אָנֹכִי֙ אֶת־פְּנֵ֣י
אֲבִיכֶ֔ן כִּֽי־אֵינֶ֥נּוּ אֵלַ֖י כִּתְמֹ֣ל שִׁלְשֹׁ֑ם וֵֽאלֹהֵ֣י אָבִ֔י
הָיָ֖ה עִמָּדִֽי׃

‎<span id="006">6</span> ‏וְאַתֵּ֖נָה יְדַעְתֶּ֑ן כִּ֚י בְּכָל־כֹּחִ֔י
עָבַ֖דְתִּי אֶת־אֲבִיכֶֽן׃

‎<span id="007">7</span> ‏וַאֲבִיכֶן֙ הֵ֣תֶל בִּ֔י
וְהֶחֱלִ֥ף<sup>3</sup> אֶת־מַשְׂכֻּרְתִּ֖י עֲשֶׂ֣רֶת מֹנִ֑ים
וְלֹֽא־נְתָנ֣וֹ אֱלֹהִ֔ים לְהָרַ֖ע עִמָּדִֽי׃

‎<span id="008">8</span> ‏אִם־כֹּ֣ה יֹאמַ֗ר נְקֻדִּים֙ יִהְיֶ֣ה
שְׂכָרֶ֔ךָ וְיָלְד֥וּ כָל־הַצֹּ֖אן נְקֻדִּ֑ים וְאִם־כֹּ֣ה יֹאמַ֗ר
עֲקֻדִּים֙ יִהְיֶ֣ה שְׂכָרֶ֔ךָ וְיָלְד֥וּ כָל־הַצֹּ֖אן עֲקֻדִּֽים׃

‎<span id="009">9</span> ‏וַיַּצֵּ֧ל אֱלֹהִ֛ים אֶת־מִקְנֵ֥ה אֲבִיכֶ֖ם
וַיִּתֶּן־לִֽי׃

‎<span id="010">10</span> ‏וַיְהִ֗י בְּעֵת֙ יַחֵ֣ם הַצֹּ֔אן וָאֶשָּׂ֥א
עֵינַ֛י וָאֵ֖רֶא בַּחֲל֑וֹם וְהִנֵּ֤ה הָֽעַתֻּדִים֙ הָעֹלִ֣ים
עַל־הַצֹּ֔אן עֲקֻדִּ֥ים נְקֻדִּ֖ים וּבְרֻדִּֽים׃

‎<span id="011">11</span> ‏וַיֹּ֨אמֶר אֵלַ֜י מַלְאַ֧ךְ הָאֱלֹהִ֛ים
בַּחֲל֖וֹם יַֽעֲקֹ֑ב וָאֹמַ֖ר הִנֵּֽנִי׃

‎<span id="012">12</span> ‏וַיֹּ֗אמֶר שָׂא־נָ֨א עֵינֶ֤יךָ וּרְאֵה֙
כָּל־הָֽעַתֻּדִים֙ הָעֹלִ֣ים עַל־הַצֹּ֔אן עֲקֻדִּ֥ים נְקֻדִּ֖ים
וּבְרֻדִּ֑ים כִּ֣י רָאִ֔יתִי אֵ֛ת כָּל־אֲשֶׁ֥ר לָבָ֖ן עֹ֥שֶׂה לָּֽךְ׃

‎<span id="013">13</span> ‏אָנֹכִ֤י הָאֵל֙ בֵּֽית־אֵ֔ל אֲשֶׁ֨ר
מָשַׁ֤חְתָּ שָּׁם֙ מַצֵּבָ֔ה אֲשֶׁ֨ר נָדַ֥רְתָּ לִּ֛י שָׁ֖ם נֶ֑דֶר
עַתָּ֗ה ק֥וּם צֵא֙ מִן־הָאָ֣רֶץ הַזֹּ֔את וְשׁ֖וּב אֶל־אֶ֥רֶץ
מוֹלַדְתֶּֽךָ׃

‎<span id="014">14</span> ‏וַתַּ֤עַן רָחֵל֙ וְלֵאָ֔ה וַתֹּאמַ֖רְנָה ל֑וֹ
הַע֥וֹד לָ֛נוּ חֵ֥לֶק וְנַחֲלָ֖ה בְּבֵ֥ית אָבִֽינוּ׃

‎<span id="015">15</span> ‏הֲל֧וֹא נָכְרִיּ֛וֹת נֶחְשַׁ֥בְנוּ ל֖וֹ כִּ֣י
מְכָרָ֑נוּ וַיֹּ֥אכַל גַּם־אָכ֖וֹל אֶת־כַּסְפֵּֽנוּ׃

‎<span id="016">16</span> ‏כִּ֣י כָל־הָעֹ֗שֶׁר אֲשֶׁ֨ר הִצִּ֤יל
אֱלֹהִים֙ מֵֽאָבִ֔ינוּ לָ֥נוּ ה֖וּא וּלְבָנֵ֑ינוּ וְעַתָּ֗ה כֹּל֩
אֲשֶׁ֨ר אָמַ֧ר אֱלֹהִ֛ים אֵלֶ֖יךָ עֲשֵֽׂה׃

‎<span id="017">17</span> ‏וַיָּ֖קָם יַעֲקֹ֑ב וַיִּשָּׂ֛א אֶת־בָּנָ֥יו
וְאֶת־נָשָׁ֖יו עַל־הַגְּמַלִּֽים׃

‎<span id="018">18</span> ‏וַיִּנְהַ֣ג אֶת־כָּל־מִקְנֵ֗הוּ
וְאֶת־כָּל־רְכֻשׁוֹ֙ אֲשֶׁ֣ר רָכָ֔שׁ מִקְנֵה֙ קִנְיָנ֔וֹ אֲשֶׁ֥ר רָכַ֖שׁ
בְּפַדַּ֣ן אֲרָ֑ם לָב֛וֹא אֶל־יִצְחָ֥ק אָבִ֖יו אַ֥רְצָה כְּנָֽעַן׃

‎<span id="019">19</span> ‏וְלָבָ֣ן הָלַ֔ךְ לִגְזֹ֖ז אֶת־צֹאנ֑וֹ
וַתִּגְנֹ֣ב רָחֵ֔ל אֶת־הַתְּרָפִ֖ים אֲשֶׁ֥ר לְאָבִֽיהָ׃

‎<span id="020">20</span> ‏וַיִּגְנֹ֣ב יַעֲקֹ֔ב אֶת־לֵ֥ב לָבָ֖ן
הָאֲרַמִּ֑י עַל־בְּלִי֙ הִגִּ֣יד ל֔וֹ כִּ֥י בֹרֵ֖חַ הֽוּא׃

‎<span id="021">21</span> ‏וַיִּבְרַ֥ח הוּא֙ וְכָל־אֲשֶׁר־ל֔וֹ וַיָּ֖קָם
וַיַּעֲבֹ֣ר אֶת־הַנָּהָ֑ר וַיָּ֥שֶׂם אֶת־פָּנָ֖יו הַ֥ר הַגִּלְעָֽד׃

‎<span id="022">22</span> ‏וַיֻּגַּ֥ד לְלָבָ֖ן בַּיּ֣וֹם הַשְּׁלִישִׁ֑י
כִּ֥י בָרַ֖ח יַעֲקֹֽב׃

‎<span id="023">23</span> ‏וַיִּקַּ֤ח אֶת־אֶחָיו֙ עִמּ֔וֹ וַיִּרְדֹּ֣ף
אַחֲרָ֔יו דֶּ֖רֶךְ שִׁבְעַ֣ת יָמִ֑ים וַיַּדְבֵּ֥ק אֹת֖וֹ בְּהַ֥ר
הַגִּלְעָֽד׃

‎<span id="024">24</span> ‏וַיָּבֹ֧א אֱלֹהִ֛ים אֶל־לָבָ֥ן הָאֲרַמִּ֖י
בַּחֲלֹ֣ם הַלָּ֑יְלָה וַיֹּ֣אמֶר ל֗וֹ הִשָּׁ֧מֶר לְךָ֛ פֶּן־תְּדַבֵּ֥ר
עִֽם־יַעֲקֹ֖ב מִטּ֥וֹב עַד־רָֽע׃

‎<span id="025">25</span> ‏וַיַּשֵּׂ֥ג לָבָ֖ן אֶֽת־יַעֲקֹ֑ב וְיַעֲקֹ֗ב
תָּקַ֤ע אֶֽת־אָהֳלוֹ֙ בָּהָ֔ר וְלָבָ֛ן תָּקַ֥ע אֶת־אֶחָ֖יו בְּהַ֥ר
הַגִּלְעָֽד׃

‎<span id="026">26</span> ‏וַיֹּ֤אמֶר לָבָן֙ לְיַעֲקֹ֔ב מֶ֣ה עָשִׂ֔יתָ
וַתִּגְנֹ֖ב אֶת־לְבָבִ֑י וַתְּנַהֵג֙ אֶת־בְּנֹתַ֔י כִּשְׁבֻי֖וֹת חָֽרֶב׃

‎<span id="027">27</span> ‏לָ֤מָּה נַחְבֵּ֙אתָ֙ לִבְרֹ֔חַ וַתִּגְנֹ֖ב
אֹתִ֑י וְלֹא־הִגַּ֣דְתָּ לִּ֔י וָֽאֲשַׁלֵּחֲךָ֛ בְּשִׂמְחָ֥ה
וּבְשִׁרִ֖ים בְּתֹ֥ף וּבְכִנּֽוֹר׃

‎<span id="028">28</span> ‏וְלֹ֣א נְטַשְׁתַּ֔נִי לְנַשֵּׁ֥ק לְבָנַ֖י
וְלִבְנֹתָ֑י עַתָּ֖ה הִסְכַּ֥לְתָּֽ עֲשֽׂוֹ׃

‎<span id="029">29</span> ‏יֶשׁ־לְאֵ֣ל יָדִ֔י לַעֲשׂ֥וֹת עִמָּכֶ֖ם רָ֑ע
וֵֽאלֹהֵ֨י אֲבִיכֶ֜ם אֶ֣מֶשׁ׀ אָמַ֧ר אֵלַ֣י לֵאמֹ֗ר הִשָּׁ֧מֶר לְךָ֛
מִדַּבֵּ֥ר עִֽם־יַעֲקֹ֖ב מִטּ֥וֹב עַד־רָֽע׃

‎<span id="030">30</span> ‏וְעַתָּה֙ הָלֹ֣ךְ הָלַ֔כְתָּ כִּֽי־נִכְסֹ֥ף
נִכְסַ֖פְתָּה לְבֵ֣ית אָבִ֑יךָ לָ֥מָּה גָנַ֖בְתָּ אֶת־אֱלֹהָֽי׃

‎<span id="031">31</span> ‏וַיַּ֥עַן יַעֲקֹ֖ב וַיֹּ֣אמֶר לְלָבָ֑ן כִּ֣י
יָרֵ֔אתִי כִּ֣י אָמַ֔רְתִּי פֶּן־תִּגְזֹ֥ל אֶת־בְּנוֹתֶ֖יךָ מֵעִמִּֽי׃

‎<span id="032">32</span> ‏עִ֠ם אֲשֶׁ֨ר תִּמְצָ֣א אֶת־אֱלֹהֶיךָ֮ לֹ֣א
יִֽחְיֶה֒ נֶ֣גֶד אַחֵ֧ינוּ הַֽכֶּר־לְךָ֛ מָ֥ה עִמָּדִ֖י וְקַֽח־לָ֑ךְ
וְלֹֽא־יָדַ֣ע יַעֲקֹ֔ב כִּ֥י רָחֵ֖ל גְּנָבָֽתַם׃

‎<span id="033">33</span> ‏וַיָּבֹ֨א לָבָ֜ן בְּאֹ֥הֶל יַעֲקֹ֣ב׀
וּבְאֹ֣הֶל לֵאָ֗ה וּבְאֹ֛הֶל שְׁתֵּ֥י הָאֲמָהֹ֖ת וְלֹ֣א מָצָ֑א וַיֵּצֵא֙
מֵאֹ֣הֶל לֵאָ֔ה וַיָּבֹ֖א בְּאֹ֥הֶל רָחֵֽל׃

‎<span id="034">34</span> ‏וְרָחֵ֞ל לָקְחָ֣ה אֶת־הַתְּרָפִ֗ים
וַתְּשִׂמֵ֛ם בְּכַ֥ר הַגָּמָ֖ל וַתֵּ֣שֶׁב עֲלֵיהֶ֑ם וַיְמַשֵּׁ֥שׁ לָבָ֛ן
אֶת־כָּל־הָאֹ֖הֶל וְלֹ֥א מָצָֽא׃

‎<span id="035">35</span> ‏וַתֹּ֣אמֶר אֶל־אָבִ֗יהָ אַל־יִ֙חַר֙
בְּעֵינֵ֣י אֲדֹנִ֔י כִּ֣י ל֤וֹא אוּכַל֙ לָק֣וּם מִפָּנֶ֔יךָ כִּי־דֶ֥רֶךְ
נָשִׁ֖ים לִ֑י וַיְחַפֵּ֕שׂ וְלֹ֥א מָצָ֖א אֶת־הַתְּרָפִֽים׃

‎<span id="036">36</span> ‏וַיִּ֥חַר לְיַעֲקֹ֖ב וַיָּ֣רֶב בְּלָבָ֑ן
וַיַּ֤עַן יַעֲקֹב֙ וַיֹּ֣אמֶר לְלָבָ֔ן מַה־פִּשְׁעִי֙ מַ֣ה חַטָּאתִ֔י
כִּ֥י דָלַ֖קְתָּ אַחֲרָֽי׃

‎<span id="037">37</span> ‏כִּֽי־מִשַּׁ֣שְׁתָּ אֶת־כָּל־כֵּלַ֗י
מַה־מָּצָ֙אתָ֙ מִכֹּ֣ל כְּלֵי־בֵיתֶ֔ךָ שִׂ֣ים כֹּ֔ה נֶ֥גֶד אַחַ֖י
וְאַחֶ֑יךָ וְיוֹכִ֖יחוּ בֵּ֥ין שְׁנֵֽינוּ׃

‎<span id="038">38</span> ‏זֶה֩ עֶשְׂרִ֨ים שָׁנָ֤ה אָנֹכִי֙ עִמָּ֔ךְ
רְחֵלֶ֥יךָ וְעִזֶּ֖יךָ לֹ֣א שִׁכֵּ֑לוּ וְאֵילֵ֥י צֹאנְךָ֖<sup>3</sup>
לֹ֥א אָכָֽלְתִּי׃

‎<span id="039">39</span> ‏טְרֵפָה֙ לֹא־הֵבֵ֣אתִי אֵלֶ֔יךָ אָנֹכִ֣י
אֲחַטֶּ֔נָּה מִיָּדִ֖י תְּבַקְשֶׁ֑נָּה גְּנֻֽבְתִ֣י י֔וֹם וּגְנֻֽבְתִ֖י
לָֽיְלָה׃

‎<span id="040">40</span> ‏הָיִ֧יתִי בַיּ֛וֹם אֲכָלַ֥נִי חֹ֖רֶב וְקֶ֣רַח
בַּלָּ֑יְלָה וַתִּדַּ֥ד שְׁנָתִ֖י מֵֽעֵינָֽי׃

‎<span id="041">41</span> ‏זֶה־לִּ֞י עֶשְׂרִ֣ים שָׁנָה֮ בְּבֵיתֶךָ֒
עֲבַדְתִּ֜יךָ אַרְבַּֽע־עֶשְׂרֵ֤ה שָׁנָה֙ בִּשְׁתֵּ֣י בְנֹתֶ֔יךָ
וְשֵׁ֥שׁ שָׁנִ֖ים בְּצֹאנֶ֑ךָ וַתַּחֲלֵ֥ף אֶת־מַשְׂכֻּרְתִּ֖י עֲשֶׂ֥רֶת
מֹנִֽים׃

‎<span id="042">42</span> ‏לוּלֵ֡י אֱלֹהֵ֣י אָבִי֩ אֱלֹהֵ֨י אַבְרָהָ֜ם
וּפַ֤חַד יִצְחָק֙ הָ֣יָה לִ֔י כִּ֥י עַתָּ֖ה רֵיקָ֣ם שִׁלַּחְתָּ֑נִי
אֶת־עָנְיִ֞י וְאֶת־יְגִ֧יעַ<sup>3</sup> כַּפַּ֛י רָאָ֥ה אֱלֹהִ֖ים
וַיּ֥וֹכַח אָֽמֶשׁ׃

‎<span id="043">43</span> ‏וַיַּ֨עַן לָבָ֜ן וַיֹּ֣אמֶר אֶֽל־יַעֲקֹ֗ב
הַבָּנ֨וֹת בְּנֹתַ֜י וְהַבָּנִ֤ים בָּנַי֙ וְהַצֹּ֣אן צֹאנִ֔י וְכֹ֛ל
אֲשֶׁר־אַתָּ֥ה רֹאֶ֖ה לִי־ה֑וּא וְלִבְנֹתַ֞י מָֽה־אֶֽעֱשֶׂ֤ה לָאֵ֙לֶּה֙
הַיּ֔וֹם א֥וֹ לִבְנֵיהֶ֖ן אֲשֶׁ֥ר יָלָֽדוּ׃

‎<span id="044">44</span> ‏וְעַתָּ֗ה לְכָ֛ה נִכְרְתָ֥ה בְרִ֖ית אֲנִ֣י
וָאָ֑תָּה וְהָיָ֥ה לְעֵ֖ד בֵּינִ֥י וּבֵינֶֽךָ׃

‎<span id="045">45</span> ‏וַיִּקַּ֥ח יַעֲקֹ֖ב אָ֑בֶן וַיְרִימֶ֖הָ
מַצֵּבָֽה׃

‎<span id="046">46</span> ‏וַיֹּ֨אמֶר יַעֲקֹ֤ב לְאֶחָיו֙ לִקְט֣וּ
אֲבָנִ֔ים וַיִּקְח֥וּ אֲבָנִ֖ים וַיַּֽעֲשׂוּ־גָ֑ל וַיֹּ֥אכְלוּ שָׁ֖ם
עַל־הַגָּֽל׃

‎<span id="047">47</span> ‏וַיִּקְרָא־ל֣וֹ לָבָ֔ן יְגַ֖ר שָׂהֲדוּתָ֑א
וְיַֽעֲקֹ֔ב קָ֥רָא ל֖וֹ גַּלְעֵֽד׃

‎<span id="048">48</span> ‏וַיֹּ֣אמֶר לָבָ֔ן הַגַּ֨ל הַזֶּ֥ה עֵ֛ד
בֵּינִ֥י וּבֵינְךָ֖ הַיּ֑וֹם עַל־כֵּ֥ן קָרָֽא־שְׁמ֖וֹ<sup>3</sup>
גַּלְעֵֽד׃

‎<span id="049">49</span> ‏וְהַמִּצְפָּה֙ אֲשֶׁ֣ר אָמַ֔ר יִ֥צֶף יְהוָ֖ה
בֵּינִ֣י וּבֵינֶ֑ךָ כִּ֥י נִסָּתֵ֖ר אִ֥ישׁ מֵרֵעֵֽהוּ׃

‎<span id="050">50</span> ‏אִם־תְּעַנֶּ֣ה אֶת־בְּנֹתַ֗י וְאִם־תִּקַּ֤ח
נָשִׁים֙ עַל־בְּנֹתַ֔י אֵ֥ין אִ֖ישׁ עִמָּ֑נוּ רְאֵ֕ה אֱלֹהִ֥ים עֵ֖ד
בֵּינִ֥י וּבֵינֶֽךָ׃

‎<span id="051">51</span> ‏וַיֹּ֥אמֶר לָבָ֖ן לְיַעֲקֹ֑ב הִנֵּ֣ה׀ הַגַּ֣ל
הַזֶּ֗ה וְהִנֵּה֙ הַמַצֵּבָ֔ה<sup>1</sup> אֲשֶׁ֥ר יָרִ֖יתִי בֵּינִ֥י
וּבֵינֶֽךָ׃

‎<span id="052">52</span> ‏עֵ֚ד הַגַּ֣ל הַזֶּ֔ה וְעֵדָ֖ה הַמַּצֵּבָ֑ה
אִם־אָ֗נִי לֹֽא־אֶֽעֱבֹ֤ר<sup>1</sup> אֵלֶ֙יךָ֙ אֶת־הַגַּ֣ל הַזֶּ֔ה
וְאִם־אַ֠תָּה לֹא־תַעֲבֹ֨ר אֵלַ֜י אֶת־הַגַּ֥ל הַזֶּ֛ה וְאֶת־הַמַּצֵּבָ֥ה
הַזֹּ֖את לְרָעָֽה׃

‎<span id="053">53</span> ‏אֱלֹהֵ֨י אַבְרָהָ֜ם וֵֽאלֹהֵ֤י נָחוֹר֙
יִשְׁפְּט֣וּ בֵינֵ֔ינוּ אֱלֹהֵ֖י אֲבִיהֶ֑ם וַיִּשָּׁבַ֣ע יַעֲקֹ֔ב
בְּפַ֖חַד אָבִ֥יו יִצְחָֽק׃

‎<span id="054">54</span> ‏וַיִּזְבַּ֨ח יַעֲקֹ֥ב זֶ֙בַח֙ בָּהָ֔ר
וַיִּקְרָ֥א לְאֶחָ֖יו לֶאֱכָל־לָ֑חֶם וַיֹּ֣אכְלוּ לֶ֔חֶם וַיָּלִ֖ינוּ
בָּהָֽר׃

1 wayyišəm<sup>a</sup>‘ ’eṯ-diḇərê ḇənê-lāḇān lē’mōr lāq<sup>a</sup>ḥ
y<sup>a</sup>‘ăqōḇ ’ēṯ kāl-’ăšer lə’āḇînû ûmē’ăšer lə’āḇînû ‘āśâ ’ēṯ
kāl-hakāḇōḏ hazzeh:

2 wayyarə’ y<sup>a</sup>‘ăqōḇ ’eṯ-pənê lāḇān wəhinnēh ’ênennû ‘immwō
kiṯəmwōl šiləšwōm:

3 wayyō’mer yəhwâ ’el-y<sup>a</sup>‘ăqōḇ šûḇ ’el-’ereṣ ’ăḇwōṯeyḵā
ûləmwōlaḏəteḵā wə’ehəyeh ‘immāḵə:

4 wayyišəl<sup>a</sup>ḥ y<sup>a</sup>‘ăqōḇ wayyiqərā’ lərāḥēl ûləlē’â
haśśāḏeh ’el-ṣō’nwō:

5 wayyō’mer lâen rō’eh ’ānōḵî ’eṯ-pənê ’ăḇîḵen kî-’ênennû ’ēlay kiṯəmōl
šiləšōm wē’lōhê ’āḇî hāyâ ‘immāḏî:

6 wə’atēnâ yəḏ<sup>a</sup>‘əten kî bəḵāl-kōḥî ‘āḇaḏətî ’eṯ-’ăḇîḵen:

7 wa’ăḇîḵen hēṯel bî wəheḥĕlif<sup>3</sup> ’eṯ-maśəkurətî ‘ăśereṯ mōnîm
wəlō’-nəṯānwō ’ĕlōhîm ləhār<sup>a</sup>‘ ‘immāḏî:

8 ’im-kōh yō’mar nəqudîm yihəyeh śəḵāreḵā wəyāləḏû ḵāl-haṣṣō’n nəqudîm
wə’im-kōh yō’mar ‘ăqudîm yihəyeh śəḵāreḵā wəyāləḏû ḵāl-haṣṣō’n ‘ăqudîm:

9 wayyaṣṣēl ’ĕlōhîm ’eṯ-miqənēh ’ăḇîḵem wayyiten-lî:

10 wayəhî bə‘ēṯ y<sup>a</sup>ḥēm haṣṣō’n wā’eśśā’ ‘ênay wā’ēre’
b<sup>a</sup>ḥălwōm wəhinnēh hā‘atuḏîm hā‘ōlîm ‘al-haṣṣō’n ‘ăqudîm
nəqudîm ûḇərudîm:

11 wayyō’mer ’ēlay malə’aḵə hā’ĕlōhîm b<sup>a</sup>ḥălwōm
y<sup>a</sup>‘ăqōḇ wā’ōmar hinnēnî:

12 wayyō’mer śā’-nā’ ‘êneyḵā ûrə’ēh kāl-hā‘atuḏîm hā‘ōlîm ‘al-haṣṣō’n
‘ăqudîm nəqudîm ûḇərudîm kî rā’îṯî ’ēṯ kāl-’ăšer lāḇān ‘ōśeh llāḵə:

13 ’ānōḵî hā’ēl bêṯ-’ēl ’ăšer māš<sup>a</sup>ḥətā ššām maṣṣēḇâ ’ăšer
nāḏarətā llî šām neḏer ‘atâ qûm ṣē’ min-hā’āreṣ hazzō’ṯ wəšûḇ ’el-’ereṣ
mwōlaḏəteḵā:

14 wat<sup>a</sup>‘an rāḥēl wəlē’â watō’marənâ lwō h<sup>a</sup>‘wōḏ
lānû ḥēleq wən<sup>a</sup>ḥălâ bəḇêṯ ’āḇînû:

15 hălwō’ nāḵərîywōṯ neḥəšaḇənû lwō kî məḵārānû wayyō’ḵal gam-’āḵwōl
’eṯ-kasəpēnû:

16 kî ḵāl-hā‘ōšer ’ăšer hiṣṣîl ’ĕlōhîm mē’āḇînû lānû hû’ ûləḇānênû
wə‘atâ kōl ’ăšer ’āmar ’ĕlōhîm ’ēleyḵā ‘ăśēh:

17 wayyāqām y<sup>a</sup>‘ăqōḇ wayyiśśā’ ’eṯ-bānāyw wə’eṯ-nāšāyw
‘al-hagəmallîm:

18 wayyinəhaḡ ’eṯ-kāl-miqənēhû wə’eṯ-kāl-rəḵušwō ’ăšer rāḵāš miqənēh
qinəyānwō ’ăšer rāḵaš bəfadan ’ărām lāḇwō’ ’el-yiṣəḥāq ’āḇîw ’arəṣâ
kənā‘an:

19 wəlāḇān hālaḵə liḡəzōz ’eṯ-ṣō’nwō watiḡənōḇ rāḥēl ’eṯ-hatərāfîm ’ăšer
lə’āḇîhā:

20 wayyiḡənōḇ y<sup>a</sup>‘ăqōḇ ’eṯ-lēḇ lāḇān hā’ărammî ‘al-bəlî higîḏ
lwō kî ḇōrēḥa hû’:

21 wayyiḇər<sup>a</sup>ḥ hû’ wəḵāl-’ăšer-lwō wayyāqām
wayy<sup>a</sup>‘ăḇōr ’eṯ-hannâār wayyāśem ’eṯ-pānāyw har hagilə‘āḏ:

22 wayyugaḏ ləlāḇān bayywōm haššəlîšî kî ḇār<sup>a</sup>ḥ
y<sup>a</sup>‘ăqōḇ:

23 wayyiqq<sup>a</sup>ḥ ’eṯ-’eḥāyw ‘immwō wayyirədōf ’<sup>a</sup>ḥărāyw
dereḵə šiḇə‘aṯ yāmîm wayyaḏəbēq ’ōṯwō bəhar hagilə‘āḏ:

24 wayyāḇō’ ’ĕlōhîm ’el-lāḇān hā’ărammî b<sup>a</sup>ḥălōm hallāyəlâ
wayyō’mer lwō hiššāmer ləḵā pen-təḏabēr ‘im-y<sup>a</sup>‘ăqōḇ miṭṭwōḇ
‘aḏ-rā‘:

25 wayyaśśēḡ lāḇān ’eṯ-y<sup>a</sup>‘ăqōḇ wəy<sup>a</sup>‘ăqōḇ
tāq<sup>a</sup>‘ ’eṯ-’âŏlwō bâār wəlāḇān tāq<sup>a</sup>‘ ’eṯ-’eḥāyw
bəhar hagilə‘āḏ:

26 wayyō’mer lāḇān ləy<sup>a</sup>‘ăqōḇ meh ‘āśîṯā watiḡənōḇ ’eṯ-ləḇāḇî
watənahēḡ ’eṯ-bənōṯay kišəḇuywōṯ ḥāreḇ:

27 lāmmâ n<sup>a</sup>ḥəbē’ṯā liḇərōḥa watiḡənōḇ ’ōṯî wəlō’-higaḏətā llî
wā’ăšallēḥăḵā bəśiməḥâ ûḇəširîm bəṯōf ûḇəḵinnwōr:

28 wəlō’ nəṭašətanî lənaššēq ləḇānay wəliḇənōṯāy ‘atâ hisəkalətā ‘ăśwō:

29 yeš-lə’ēl yāḏî l<sup>a</sup>‘ăśwōṯ ‘immāḵem rā‘ wē’lōhê ’ăḇîḵem
’emeš\| ’āmar ’ēlay lē’mōr hiššāmer ləḵā midabēr ‘im-y<sup>a</sup>‘ăqōḇ
miṭṭwōḇ ‘aḏ-rā‘:

30 wə‘atâ hālōḵə hālaḵətā kî-niḵəsōf niḵəsafətâ ləḇêṯ ’āḇîḵā lāmmâ
ḡānaḇətā ’eṯ-’ĕlōhāy:

31 wayy<sup>a</sup>‘an y<sup>a</sup>‘ăqōḇ wayyō’mer ləlāḇān kî yārē’ṯî
kî ’āmarətî pen-tiḡəzōl ’eṯ-bənwōṯeyḵā mē‘immî:

32 ‘im ’ăšer timəṣā’ ’eṯ-’ĕlōheyḵā lō’ yiḥəyeh neḡeḏ ’<sup>a</sup>ḥênû
haker-ləḵā mâ ‘immāḏî wəq<sup>a</sup>ḥ-lāḵə wəlō’-yāḏ<sup>a</sup>‘
y<sup>a</sup>‘ăqōḇ kî rāḥēl gənāḇāṯam:

33 wayyāḇō’ lāḇān bə’ōhel y<sup>a</sup>‘ăqōḇ\| ûḇə’ōhel lē’â ûḇə’ōhel
šətê hā’ămâōṯ wəlō’ māṣā’ wayyēṣē’ mē’ōhel lē’â wayyāḇō’ bə’ōhel rāḥēl:

34 wərāḥēl lāqəḥâ ’eṯ-hatərāfîm watəśimēm bəḵar hagāmāl watēšeḇ ‘ălêhem
wayəmaššēš lāḇān ’eṯ-kāl-hā’ōhel wəlō’ māṣā’:

35 watō’mer ’el-’āḇîhā ’al-yiḥar bə‘ênê ’ăḏōnî kî lwō’ ’ûḵal lāqûm
mipāneyḵā kî-ḏereḵə nāšîm lî wayəḥapēś wəlō’ māṣā’ ’eṯ-hatərāfîm:

36 wayyiḥar ləy<sup>a</sup>‘ăqōḇ wayyāreḇ bəlāḇān wayy<sup>a</sup>‘an
y<sup>a</sup>‘ăqōḇ wayyō’mer ləlāḇān mah-pišə‘î mah ḥaṭṭā’ṯî kî ḏālaqətā
’<sup>a</sup>ḥărāy:

37 kî-miššašətā ’eṯ-kāl-kēlay mah-mmāṣā’ṯā mikōl kəlê-ḇêṯeḵā śîm kōh
neḡeḏ ’<sup>a</sup>ḥay wə’<sup>a</sup>ḥeyḵā wəywōḵîḥû bên šənênû:

38 zeh ‘eśərîm šānâ ’ānōḵî ‘immāḵə rəḥēleyḵā wə‘izzeyḵā lō’ šikēlû
wə’êlê ṣō’nəḵā<sup>3</sup> lō’ ’āḵālətî:

39 ṭərēfâ lō’-hēḇē’ṯî ’ēleyḵā ’ānōḵî ’ăḥaṭṭennâ mîyāḏî təḇaqəšennâ
gənuḇəṯî ywōm ûḡənuḇəṯî lāyəlâ:

40 hāyîṯî ḇayywōm ’ăḵālanî ḥōreḇ wəqer<sup>a</sup>ḥ ballāyəlâ watidaḏ
šənāṯî mē‘ênāy:

41 zeh-llî ‘eśərîm šānâ bəḇêṯeḵā ‘ăḇaḏətîḵā ’arəb<sup>a</sup>‘-‘eśərēh
šānâ bišətê ḇənōṯeyḵā wəšēš šānîm bəṣō’neḵā wat<sup>a</sup>ḥălēf
’eṯ-maśəkurətî ‘ăśereṯ mōnîm:

42 lûlê ’ĕlōhê ’āḇî ’ĕlōhê ’aḇərâām ûf<sup>a</sup>ḥaḏ yiṣəḥāq hāyâ lî kî
‘atâ rêqām šill<sup>a</sup>ḥətānî ’eṯ-‘ānəyî wə’eṯ-yəḡî‘a<sup>3</sup>
kapay rā’â ’ĕlōhîm wayywōḵ<sup>a</sup>ḥ ’āmeš:

43 wayy<sup>a</sup>‘an lāḇān wayyō’mer ’el-y<sup>a</sup>‘ăqōḇ habānwōṯ
bənōṯay wəhabānîm bānay wəhaṣṣō’n ṣō’nî wəḵōl ’ăšer-’atâ rō’eh lî-hû’
wəliḇənōṯay mâ-’e‘ĕśeh lā’ēlleh hayywōm ’wō liḇənêhen ’ăšer yālāḏû:

44 wə‘atâ ləḵâ niḵərəṯâ ḇərîṯ ’ănî wā’ātâ wəhāyâ lə‘ēḏ bênî ûḇêneḵā:

45 wayyiqq<sup>a</sup>ḥ y<sup>a</sup>‘ăqōḇ ’āḇen wayərîmehā maṣṣēḇâ:

46 wayyō’mer y<sup>a</sup>‘ăqōḇ lə’eḥāyw liqəṭû ’ăḇānîm wayyiqəḥû
’ăḇānîm wayy<sup>a</sup>‘ăśû-ḡāl wayyō’ḵəlû šām ‘al-hagāl:

47 wayyiqərā’-lwō lāḇān yəḡar śâăḏûṯā’ wəy<sup>a</sup>‘ăqōḇ qārā’ lwō
galə‘ēḏ:

48 wayyō’mer lāḇān hagal hazzeh ‘ēḏ bênî ûḇênəḵā hayywōm ‘al-kēn
qārā’-šəmwō<sup>3</sup> galə‘ēḏ:

49 wəhammiṣəpâ ’ăšer ’āmar yiṣef yəhwâ bênî ûḇêneḵā kî nissāṯēr ’îš
mērē‘ēhû:

50 ’im-tə‘anneh ’eṯ-bənōṯay wə’im-tiqq<sup>a</sup>ḥ nāšîm ‘al-bənōṯay
’ên ’îš ‘immānû rə’ēh ’ĕlōhîm ‘ēḏ bênî ûḇêneḵā:

51 wayyō’mer lāḇān ləy<sup>a</sup>‘ăqōḇ hinnēh\| hagal hazzeh wəhinnēh
hamaṣṣēḇâ<sup>1</sup> ’ăšer yārîṯî bênî ûḇêneḵā:

52 ‘ēḏ hagal hazzeh wə‘ēḏâ hammaṣṣēḇâ ’im-’ānî lō’-’e‘ĕḇōr<sup>1</sup>
’ēleyḵā ’eṯ-hagal hazzeh wə’im-’atâ lō’-ṯ<sup>a</sup>‘ăḇōr ’ēlay
’eṯ-hagal hazzeh wə’eṯ-hammaṣṣēḇâ hazzō’ṯ lərā‘â:

53 ’ĕlōhê ’aḇərâām wē’lōhê nāḥwōr yišəpəṭû ḇênênû ’ĕlōhê ’ăḇîhem
wayyiššāḇ<sup>a</sup>‘ y<sup>a</sup>‘ăqōḇ bəf<sup>a</sup>ḥaḏ ’āḇîw
yiṣəḥāq:

54 wayyizəb<sup>a</sup>ḥ y<sup>a</sup>‘ăqōḇ zeḇ<sup>a</sup>ḥ bâār
wayyiqərā’ lə’eḥāyw le’ĕḵāl-lāḥem wayyō’ḵəlû leḥem wayyālînû bâār:

------------------------------------------------------------------------

[Next: Genesis (Bereshit) Chapter 32](gen032)
