<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Tanach, full text etext at Intangible Textual Heritage">
<META name="keywords" content="Bible Scripture Tanach Judaism Jewish Hebrew">
<TITLE>Tanach: 2 Kings (2 Melakhim): 2 Kings (2 Melakhim) Chapter 17</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/kg2017.htm">Polyglot</A>&nbsp;
<A HREF="../kjv/kg2017.htm">KJV</A>&nbsp;
<A HREF="../sep/kg2017.htm">Sep</A>&nbsp;
<A HREF="../vul/kg2017.htm">Vul</A>&nbsp;

<BR>
<BR><A HREF="kg2.htm">2 Kings (2 Melakhim) Index</A><BR>
&nbsp;
<A HREF="kg2016.htm">Previous</A>&nbsp;
<A HREF="kg2018.htm">Next</A>&nbsp;
</CENTER>
<HR>
</P>
<H3 ALIGN="CENTER">Tanach (Hebrew): 2 Kings (2 Melakhim) Chapter 17</H3><TABLE WIDTH="100%" BORDER="1">
<TR>
<TD WIDTH="50%" VALIGN="TOP">
<P ALIGN="RIGHT"><span lang="he">&#8206;<a name="001">1</A>&nbsp;&#8207;בִּשְׁנַת֙ שְׁתֵּ֣ים עֶשְׂרֵ֔ה לְאָחָ֖ז מֶ֣לֶךְ יְהוּדָ֑ה מָ֠לַךְ הוֹשֵׁ֨עַ בֶּן־אֵלָ֧ה בְשֹׁמְר֛וֹן עַל־יִשְׂרָאֵ֖ל תֵּ֥שַׁע שָׁנִֽים׃ </P>
<P ALIGN="RIGHT"><span lang="he">&#8206;<a name="002">2</A>&nbsp;&#8207;וַיַּ֥עַשׂ הָרַ֖ע בְּעֵינֵ֣י יְהוָ֑ה רַ֗ק לֹ֚א כְּמַלְכֵ֣י יִשְׂרָאֵ֔ל אֲשֶׁ֥ר הָי֖וּ לְפָנָֽיו׃ </P>
<P ALIGN="RIGHT"><span lang="he">&#8206;<a name="003">3</A>&nbsp;&#8207;עָלָ֣יו עָלָ֔ה שַׁלְמַנְאֶ֖סֶר מֶ֣לֶךְ אַשּׁ֑וּר וַֽיְהִי־ל֤וֹ הוֹשֵׁ֙עַ֙ עֶ֔בֶד וַיָּ֥שֶׁב ל֖וֹ מִנְחָֽה׃ </P>
<P ALIGN="RIGHT"><span lang="he">&#8206;<a name="004">4</A>&nbsp;&#8207;וַיִּמְצָא֩ מֶֽלֶךְ־אַשּׁ֨וּר בְּהוֹשֵׁ֜עַ קֶ֗שֶׁר אֲשֶׁ֨ר שָׁלַ֤ח מַלְאָכִים֙ אֶל־ס֣וֹא מֶֽלֶךְ־מִצְרַ֔יִם וְלֹא־הֶעֱלָ֥ה מִנְחָ֛ה לְמֶ֥לֶךְ אַשּׁ֖וּר כְּשָׁנָ֣ה בְשָׁנָ֑ה וַֽיַּעַצְרֵ֙הוּ֙ מֶ֣לֶךְ אַשּׁ֔וּר וַיַּאַסְרֵ֖הוּ בֵּ֥ית כֶּֽלֶא׃ </P>
<P ALIGN="RIGHT"><span lang="he">&#8206;<a name="005">5</A>&nbsp;&#8207;וַיַּ֥עַל מֶֽלֶךְ־אַשּׁ֖וּר<font color="red"><sup>1</font></sup> בְּכָל־הָאָ֑רֶץ וַיַּ֙עַל֙ שֹׁמְר֔וֹן וַיָּ֥צַר עָלֶ֖יהָ שָׁלֹ֥שׁ שָׁנִֽים׃ </P>
<P ALIGN="RIGHT"><span lang="he">&#8206;<a name="006">6</A>&nbsp;&#8207;בִּשְׁנַ֨ת הַתְּשִׁיעִ֜ית<font color="red"><sup>3</font></sup> לְהוֹשֵׁ֗עַ לָכַ֤ד מֶֽלֶךְ־אַשּׁוּר֙ אֶת־שֹׁ֣מְר֔וֹן וַיֶּ֥גֶל אֶת־יִשְׂרָאֵ֖ל אַשּׁ֑וּרָה וַיֹּ֨שֶׁב אֹתָ֜ם בַּחְלַ֧ח וּבְחָב֛וֹר נְהַ֥ר גּוֹזָ֖ן וְעָרֵ֥י מָדָֽי׃ פ</P>
<P ALIGN="RIGHT"><span lang="he">&#8206;<a name="007">7</A>&nbsp;&#8207;וַיְהִ֗י כִּֽי־חָטְא֤וּ בְנֵֽי־יִשְׂרָאֵל֙ לַיהוָ֣ה אֱלֹהֵיהֶ֔ם הַמַּעֲלֶ֤ה אֹתָם֙ מֵאֶ֣רֶץ מִצְרַ֔יִם מִתַּ֕חַת יַ֖ד פַּרְעֹ֣ה מֶֽלֶךְ־מִצְרָ֑יִם וַיִּֽירְא֖וּ אֱלֹהִ֥ים אֲחֵרִֽים׃ </P>
<P ALIGN="RIGHT"><span lang="he">&#8206;<a name="008">8</A>&nbsp;&#8207;וַיֵּֽלְכוּ֙ בְּחֻקּ֣וֹת הַגּוֹיִ֔ם אֲשֶׁר֙ הוֹרִ֣ישׁ יְהוָ֔ה מִפְּנֵ֖י בְּנֵ֣י יִשְׂרָאֵ֑ל וּמַלְכֵ֥י יִשְׂרָאֵ֖ל אֲשֶׁ֥ר עָשֽׂוּ׃ </P>
<P ALIGN="RIGHT"><span lang="he">&#8206;<a name="009">9</A>&nbsp;&#8207;וַיְחַפְּא֣וּ בְנֵֽי־יִשְׂרָאֵ֗ל דְּבָרִים֙ אֲשֶׁ֣ר לֹא־כֵ֔ן עַל־יְהוָ֖ה אֱלֹהֵיהֶ֑ם וַיִּבְנ֨וּ לָהֶ֤ם בָּמוֹת֙ בְּכָל־עָ֣רֵיהֶ֔ם מִמִּגְדַּ֥ל נוֹצְרִ֖ים עַד־עִ֥יר מִבְצָֽר׃ </P>
<P ALIGN="RIGHT"><span lang="he">&#8206;<a name="010">10</A>&nbsp;&#8207;וַיַּצִּ֧בוּ לָהֶ֛ם מַצֵּב֖וֹת וַאֲשֵׁרִ֑ים עַ֚ל כָּל־גִּבְעָ֣ה גְבֹהָ֔ה וְתַ֖חַת כָּל־עֵ֥ץ רַעֲנָֽן׃ </P>
<P ALIGN="RIGHT"><span lang="he">&#8206;<a name="011">11</A>&nbsp;&#8207;וַיְקַטְּרוּ־שָׁם֙ בְּכָל־בָּמ֔וֹת כַּגּוֹיִ֕ם אֲשֶׁר־הֶגְלָ֥ה יְהוָ֖ה מִפְּנֵיהֶ֑ם וַֽיַּעֲשׂוּ֙ דְּבָרִ֣ים רָעִ֔ים לְהַכְעִ֖יס אֶת־יְהוָֽה׃ </P>
<P ALIGN="RIGHT"><span lang="he">&#8206;<a name="012">12</A>&nbsp;&#8207;וַיַּֽעַבְד֖וּ הַגִּלֻּלִ֑ים אֲשֶׁ֨ר אָמַ֤ר יְהוָה֙ לָהֶ֔ם לֹ֥א תַעֲשׂ֖וּ אֶת־הַדָּבָ֥ר הַזֶּֽה׃ </P>
<P ALIGN="RIGHT"><span lang="he">&#8206;<a name="013">13</A>&nbsp;&#8207;וַיָּ֣עַד יְהוָ֡ה בְּיִשְׂרָאֵ֣ל וּבִיהוּדָ֡ה בְּיַד֩ כָּל־<font color="brown">נביאו</font> <font color="blue">נְבִיאֵ֨י</font> כָל־חֹזֶ֜ה לֵאמֹ֗ר שֻׁ֝֩בוּ<font color="red"><sup>3</font></sup> מִדַּרְכֵיכֶ֤ם הָֽרָעִים֙ וְשִׁמְרוּ֙ מִצְוֹתַ֣י חֻקּוֹתַ֔י כְּכָ֨ל־הַתּוֹרָ֔ה אֲשֶׁ֥ר צִוִּ֖יתִי אֶת־אֲבֹֽתֵיכֶ֑ם וַֽאֲשֶׁר֙ שָׁלַ֣חְתִּי אֲלֵיכֶ֔ם בְּיַ֖ד עֲבָדַ֥י הַנְּבִיאִֽים׃ </P>
<P ALIGN="RIGHT"><span lang="he">&#8206;<a name="014">14</A>&nbsp;&#8207;וְלֹ֖א שָׁמֵ֑עוּ וַיַּקְשׁ֤וּ אֶת־עָרְפָּם֙ כְּעֹ֣רֶף אֲבוֹתָ֔ם אֲשֶׁר֙ לֹ֣א הֶאֱמִ֔ינוּ בַּֽיהוָ֖ה אֱלֹהֵיהֶֽם׃ </P>
<P ALIGN="RIGHT"><span lang="he">&#8206;<a name="015">15</A>&nbsp;&#8207;וַיִּמְאֲס֣וּ אֶת־חֻקָּ֗יו וְאֶת־בְּרִיתוֹ֙ אֲשֶׁ֣ר כָּרַ֣ת אֶת־אֲבוֹתָ֔ם וְאֵת֙ עֵֽדְוֹתָ֔יו אֲשֶׁ֥ר הֵעִ֖יד בָּ֑ם וַיֵּ֨לְכוּ֜ אַחֲרֵ֤י הַהֶ֙בֶל֙ וַיֶּהְבָּ֔לוּ וְאַחֲרֵ֤י הַגּוֹיִם֙ אֲשֶׁ֣ר סְבִֽיבֹתָ֔ם אֲשֶׁ֨ר צִוָּ֤ה יְהוָה֙ אֹתָ֔ם לְבִלְתִּ֖י עֲשׂ֥וֹת כָּהֶֽם׃ </P>
<P ALIGN="RIGHT"><span lang="he">&#8206;<a name="016">16</A>&nbsp;&#8207;וַיַּעַזְב֗וּ אֶת־כָּל־מִצְוֹת֙ יְהוָ֣ה אֱלֹהֵיהֶ֔ם וַיַּעֲשׂ֥וּ לָהֶ֛ם מַסֵּכָ֖ה <font color="brown">שנים</font> <font color="blue">שְׁנֵ֣י</font> עֲגָלִ֑ים וַיַּעֲשׂ֣וּ אֲשֵׁירָ֗ה וַיִּֽשְׁתַּחֲווּ֙ לְכָל־צְבָ֣א הַשָּׁמַ֔יִם וַיַּעַבְד֖וּ אֶת־הַבָּֽעַל׃ </P>
<P ALIGN="RIGHT"><span lang="he">&#8206;<a name="017">17</A>&nbsp;&#8207;וַֽ֠יַּעֲבִירוּ אֶת־בְּנֵיהֶ֤ם וְאֶת־בְּנֽוֹתֵיהֶם֙ בָּאֵ֔שׁ וַיִּקְסְמ֥וּ קְסָמִ֖ים וַיְנַחֵ֑שׁוּ וַיִּֽתְמַכְּר֗וּ לַעֲשׂ֥וֹת הָרַ֛ע בְּעֵינֵ֥י יְהוָ֖ה לְהַכְעִיסֽוֹ׃ </P>
<P ALIGN="RIGHT"><span lang="he">&#8206;<a name="018">18</A>&nbsp;&#8207;וַיִּתְאַנַּ֨ף יְהוָ֤ה מְאֹד֙ בְּיִשְׂרָאֵ֔ל וַיְסִרֵ֖ם מֵעַ֣ל פָּנָ֑יו לֹ֣א נִשְׁאַ֔ר רַ֛ק שֵׁ֥בֶט יְהוּדָ֖ה לְבַדּֽוֹ׃ </P>
<P ALIGN="RIGHT"><span lang="he">&#8206;<a name="019">19</A>&nbsp;&#8207;גַּם־יְהוּדָ֕ה לֹ֣א שָׁמַ֔ר אֶת־מִצְוֹ֖ת יְהוָ֣ה אֱלֹהֵיהֶ֑ם וַיֵּ֣לְכ֔וּ בְּחֻקּ֥וֹת יִשְׂרָאֵ֖ל אֲשֶׁ֥ר עָשֽׂוּ׃ </P>
<P ALIGN="RIGHT"><span lang="he">&#8206;<a name="020">20</A>&nbsp;&#8207;וַיִּמְאַ֨ס יְהוָ֜ה בְּכָל־זֶ֤רַע יִשְׂרָאֵל֙ וַיְעַנֵּ֔ם וַֽיִּתְּנֵ֖ם בְּיַד־שֹׁסִ֑ים עַ֛ד אֲשֶׁ֥ר הִשְׁלִיכָ֖ם מִפָּנָֽיו׃ </P>
<P ALIGN="RIGHT"><span lang="he">&#8206;<a name="021">21</A>&nbsp;&#8207;כִּֽי־קָרַ֣ע יִשְׂרָאֵ֗ל מֵעַל֙ בֵּ֣ית דָּוִ֔ד וַיַּמְלִ֖יכוּ אֶת־יָרָבְעָ֣ם בֶּן־נְבָ֑ט <font color="brown">וידא</font> <font color="blue">וַיַּדַּ֨ח</font> יָרָבְעָ֤ם אֶת־יִשְׂרָאֵל֙ מֵאַחֲרֵ֣י יְהוָ֔ה וְהֶחֱטֵיאָ֖ם<font color="red"><sup>1</font></sup> חֲטָאָ֥ה גְדוֹלָֽה׃ </P>
<P ALIGN="RIGHT"><span lang="he">&#8206;<a name="022">22</A>&nbsp;&#8207;וַיֵּֽלְכוּ֙ בְּנֵ֣י יִשְׂרָאֵ֔ל בְּכָל־חַטֹּ֥אות יָרָבְעָ֖ם אֲשֶׁ֣ר עָשָׂ֑ה לֹא־סָ֖רוּ מִמֶּֽנָּה׃ </P>
<P ALIGN="RIGHT"><span lang="he">&#8206;<a name="023">23</A>&nbsp;&#8207;עַ֠ד אֲשֶׁר־הֵסִ֨יר יְהוָ֤ה אֶת־יִשְׂרָאֵל֙ מֵעַ֣ל פָּנָ֔יו כַּאֲשֶׁ֣ר דִּבֶּ֔ר בְּיַ֖ד כָּל־עֲבָדָ֣יו הַנְּבִיאִ֑ים וַיִּ֨גֶל יִשְׂרָאֵ֜ל מֵעַ֤ל אַדְמָתוֹ֙ אַשּׁ֔וּרָה עַ֖ד הַיּ֥וֹם הַזֶּֽה׃ פ</P>
<P ALIGN="RIGHT"><span lang="he">&#8206;<a name="024">24</A>&nbsp;&#8207;וַיָּבֵ֣א מֶֽלֶךְ־אַשּׁ֡וּר מִבָּבֶ֡ל וּ֠מִ֠כּוּתָה<font color="red"><sup>3</font></sup> וּמֵעַוָּ֤א וּמֵֽחֲמָת֙ וּסְפַרְוַ֔יִם וַיֹּ֙שֶׁב֙ בְּעָרֵ֣י שֹֽׁמְר֔וֹן תַּ֖חַת בְּנֵ֣י יִשְׂרָאֵ֑ל וַיִּֽרְשׁוּ֙ אֶת־שֹׁ֣מְר֔וֹן וַיֵּֽשְׁב֖וּ בְּעָרֶֽיהָ׃ </P>
<P ALIGN="RIGHT"><span lang="he">&#8206;<a name="025">25</A>&nbsp;&#8207;וַיְהִ֗י בִּתְחִלַּת֙ שִׁבְתָּ֣ם שָׁ֔ם לֹ֥א יָרְא֖וּ אֶת־יְהוָ֑ה וַיְשַׁלַּ֨ח יְהוָ֤ה בָּהֶם֙ אֶת־הָ֣אֲרָי֔וֹת וַיִּֽהְי֥וּ הֹרְגִ֖ים בָּהֶֽם׃ </P>
<P ALIGN="RIGHT"><span lang="he">&#8206;<a name="026">26</A>&nbsp;&#8207;וַיֹּאמְר֗וּ לְמֶ֣לֶךְ אַשּׁוּר֮ לֵאמֹר֒ הַגּוֹיִ֗ם אֲשֶׁ֤ר הִגְלִ֙יתָ֙ וַתּ֙וֹשֶׁב֙ בְּעָרֵ֣י שֹׁמְר֔וֹן לֹ֣א יָֽדְע֔וּ אֶת־מִשְׁפַּ֖ט אֱלֹהֵ֣י הָאָ֑רֶץ וַיְשַׁלַּח־בָּ֣ם אֶת־הָאֲרָי֗וֹת וְהִנָּם֙ מְמִיתִ֣ים אוֹתָ֔ם כַּאֲשֶׁר֙ אֵינָ֣ם יֹדְעִ֔ים אֶת־מִשְׁפַּ֖ט אֱלֹהֵ֥י הָאָֽרֶץ׃ </P>
<P ALIGN="RIGHT"><span lang="he">&#8206;<a name="027">27</A>&nbsp;&#8207;וַיְצַ֨ו מֶֽלֶךְ־אַשּׁ֜וּר לֵאמֹ֗ר הֹלִ֤יכוּ שָׁ֙מָּה֙ אֶחָ֤ד מֵהַכֹּֽהֲנִים֙ אֲשֶׁ֣ר הִגְלִיתֶ֣ם מִשָּׁ֔ם וְיֵלְכ֖וּ וְיֵ֣שְׁבוּ שָׁ֑ם וְיֹרֵ֕ם אֶת־מִשְׁפַּ֖ט אֱלֹהֵ֥י הָאָֽרֶץ׃ </P>
<P ALIGN="RIGHT"><span lang="he">&#8206;<a name="028">28</A>&nbsp;&#8207;וַיָּבֹ֞א אֶחָ֣ד מֵהַכֹּהֲנִ֗ים אֲשֶׁ֤ר הִגְלוּ֙ מִשֹּׁ֣מְר֔וֹן וַיֵּ֖שֶׁב בְּבֵֽית־אֵ֑ל וַֽיְהִי֙ מוֹרֶ֣ה אֹתָ֔ם אֵ֖יךְ יִֽירְא֥וּ אֶת־יְהוָֽה׃ </P>
<P ALIGN="RIGHT"><span lang="he">&#8206;<a name="029">29</A>&nbsp;&#8207;וַיִּהְי֣וּ עֹשִׂ֔ים גּ֥וֹי גּ֖וֹי אֱלֹהָ֑יו וַיַּנִּ֣יחוּ׀ בְּבֵ֣ית הַבָּמ֗וֹת אֲשֶׁ֤ר עָשׂוּ֙ הַשֹּׁ֣מְרֹנִ֔ים גּ֥וֹי גּוֹי֙ בְּעָ֣רֵיהֶ֔ם אֲשֶׁ֛ר הֵ֥ם יֹשְׁבִ֖ים שָֽׁם׃ </P>
<P ALIGN="RIGHT"><span lang="he">&#8206;<a name="030">30</A>&nbsp;&#8207;וְאַנְשֵׁ֣י בָבֶ֗ל עָשׂוּ֙ אֶת־סֻכּ֣וֹת בְּנ֔וֹת וְאַנְשֵׁי־כ֔וּת<font color="red"><sup>3</font></sup> עָשׂ֖וּ אֶת־נֵֽרְגַ֑ל וְאַנְשֵׁ֥י חֲמָ֖ת עָשׂ֥וּ אֶת־אֲשִׁימָֽא׃ </P>
<P ALIGN="RIGHT"><span lang="he">&#8206;<a name="031">31</A>&nbsp;&#8207;וְהָעַוִּ֛ים עָשׂ֥וּ נִבְחַ֖ז וְאֶת־תַּרְתָּ֑ק וְהַסְפַרְוִ֗ים שֹׂרְפִ֤ים אֶת־בְּנֵיהֶם֙ בָּאֵ֔שׁ לְאַדְרַמֶּ֥לֶךְ וַֽעֲנַמֶּ֖לֶךְ <font color="brown">אלה</font> <font color="blue">אֱלֹהֵ֥י</font> <font color="brown">ספרים</font> <font color="blue">סְפַרְוָֽיִם׃</font> </P>
<P ALIGN="RIGHT"><span lang="he">&#8206;<a name="032">32</A>&nbsp;&#8207;וַיִּהְי֥וּ יְרֵאִ֖ים אֶת־יְהוָ֑ה וַיַּעֲשׂ֨וּ לָהֶ֤ם מִקְצוֹתָם֙ כֹּהֲנֵ֣י בָמ֔וֹת וַיִּהְי֛וּ עֹשִׂ֥ים לָהֶ֖ם בְּבֵ֥ית הַבָּמֽוֹת׃ </P>
<P ALIGN="RIGHT"><span lang="he">&#8206;<a name="033">33</A>&nbsp;&#8207;אֶת־יְהוָ֖ה הָי֣וּ יְרֵאִ֑ים וְאֶת־אֱלֹֽהֵיהֶם֙ הָי֣וּ עֹֽבְדִ֔ים כְּמִשְׁפַּט֙ הַגּוֹיִ֔ם אֲשֶׁר־הִגְל֥וּ אֹתָ֖ם מִשָּֽׁם׃ </P>
<P ALIGN="RIGHT"><span lang="he">&#8206;<a name="034">34</A>&nbsp;&#8207;עַ֣ד הַיּ֤וֹם הַזֶּה֙ הֵ֣ם עֹשִׂ֔ים כַּמִּשְׁפָּטִ֖ים הָרִֽאשֹׁנִ֑ים אֵינָ֤ם יְרֵאִים֙ אֶת־יְהוָ֔ה וְאֵינָ֣ם עֹשִׂ֗ים כְּחֻקֹּתָם֙ וּכְמִשְׁפָּטָ֔ם וְכַתּוֹרָ֣ה וְכַמִּצְוָ֗ה אֲשֶׁ֨ר צִוָּ֤ה יְהוָה֙ אֶת־בְּנֵ֣י יַעֲקֹ֔ב אֲשֶׁר־שָׂ֥ם שְׁמ֖וֹ יִשְׂרָאֵֽל׃ </P>
<P ALIGN="RIGHT"><span lang="he">&#8206;<a name="035">35</A>&nbsp;&#8207;וַיִּכְרֹ֨ת יְהוָ֤ה אִתָּם֙ בְּרִ֔ית וַיְצַוֵּ֣ם לֵאמֹ֔ר לֹ֥א תִֽירְא֖וּ אֱלֹהִ֣ים אֲחֵרִ֑ים וְלֹא־תִשְׁתַּחֲו֣וּ לָהֶ֔ם וְלֹ֣א תַעַבְד֔וּם וְלֹ֥א תִזְבְּח֖וּ לָהֶֽם׃ </P>
<P ALIGN="RIGHT"><span lang="he">&#8206;<a name="036">36</A>&nbsp;&#8207;כִּ֣י אִֽם־אֶת־יְהוָ֗ה אֲשֶׁר֩ הֶעֱלָ֨ה אֶתְכֶ֜ם מֵאֶ֧רֶץ מִצְרַ֛יִם בְּכֹ֧חַ גָּד֛וֹל וּבִזְר֥וֹעַ נְטוּיָ֖ה אֹת֣וֹ תִירָ֑אוּ וְל֥וֹ תִֽשְׁתַּחֲו֖וּ וְל֥וֹ תִזְבָּֽחוּ׃ </P>
<P ALIGN="RIGHT"><span lang="he">&#8206;<a name="037">37</A>&nbsp;&#8207;וְאֶת־הַחֻקִּ֨ים וְאֶת־הַמִּשְׁפָּטִ֜ים וְהַתּוֹרָ֤ה וְהַמִּצְוָה֙ אֲשֶׁ֣ר כָּתַ֣ב לָכֶ֔ם תִּשְׁמְר֥וּן לַעֲשׂ֖וֹת כָּל־הַיָּמִ֑ים וְלֹ֥א תִֽירְא֖וּ אֱלֹהִ֥ים אֲחֵרִֽים׃ </P>
<P ALIGN="RIGHT"><span lang="he">&#8206;<a name="038">38</A>&nbsp;&#8207;וְהַבְּרִ֛ית אֲשֶׁר־כָּרַ֥תִּי אִתְּכֶ֖ם לֹ֣א תִשְׁכָּ֑חוּ וְלֹ֥א תִֽירְא֖וּ אֱלֹהִ֥ים אֲחֵרִֽים׃ </P>
<P ALIGN="RIGHT"><span lang="he">&#8206;<a name="039">39</A>&nbsp;&#8207;כִּ֛י אִֽם־אֶת־יְהוָ֥ה אֱלֹהֵיכֶ֖ם תִּירָ֑אוּ וְהוּא֙ יַצִּ֣יל אֶתְכֶ֔ם מִיַּ֖ד כָּל־אֹיְבֵיכֶֽם׃ </P>
<P ALIGN="RIGHT"><span lang="he">&#8206;<a name="040">40</A>&nbsp;&#8207;וְלֹ֖א שָׁמֵ֑עוּ כִּ֛י אִֽם־כְּמִשְׁפָּטָ֥ם הָֽרִאשׁ֖וֹן הֵ֥ם עֹשִֽׂים׃ </P>
<P ALIGN="RIGHT"><span lang="he">&#8206;<a name="041">41</A>&nbsp;&#8207;וַיִּהְי֣וּ׀ הַגּוֹיִ֣ם הָאֵ֗לֶּה יְרֵאִים֙ אֶת־יְהוָ֔ה וְאֶת־פְּסִֽילֵיהֶ֖ם הָי֣וּ עֹֽבְדִ֑ים גַּם־בְּנֵיהֶ֣ם׀ וּבְנֵ֣י בְנֵיהֶ֗ם כַּאֲשֶׁ֨ר עָשׂ֤וּ אֲבֹתָם֙ הֵ֣ם עֹשִׂ֔ים עַ֖ד הַיּ֥וֹם הַזֶּֽה׃ פ</P>
</TD>
<TD WIDTH="50%">
<P>1&nbsp;bi&#353;&#601;na&#x1E6F; &#353;&#601;t&ecirc;m &#8216;e&#347;&#601;r&#275;h l&#601;&#8217;&#257;&#x1E25;&#257;z mele&#x1E35;&#601; y&#601;h&ucirc;&#x1E0F;&acirc; m&#257;la&#x1E35;&#601; hw&#333;&#353;&#275;&#8216;a ben-&#8217;&#275;l&acirc; &#x1E07;&#601;&#353;&#333;m&#601;rw&#333;n &#8216;al-yi&#347;&#601;r&#257;&#8217;&#275;l t&#275;&#353;<sup>a</sup>&#8216; &#353;&#257;n&icirc;m: </P>
<P>2&nbsp;wayy<sup>a</sup>&#8216;a&#347; h&#257;r<sup>a</sup>&#8216; b&#601;&#8216;&ecirc;n&ecirc; y&#601;hw&acirc; raq l&#333;&#8217; k&#601;mal&#601;&#x1E35;&ecirc; yi&#347;&#601;r&#257;&#8217;&#275;l &#8217;&#259;&#353;er h&#257;y&ucirc; l&#601;f&#257;n&#257;yw: </P>
<P>3&nbsp;&#8216;&#257;l&#257;yw &#8216;&#257;l&acirc; &#353;al&#601;man&#601;&#8217;eser mele&#x1E35;&#601; &#8217;a&#353;&#353;&ucirc;r way&#601;h&icirc;-lw&#333; hw&#333;&#353;&#275;&#8216;a &#8216;e&#x1E07;e&#x1E0F; wayy&#257;&#353;e&#x1E07; lw&#333; min&#601;&#x1E25;&acirc;: </P>
<P>4&nbsp;wayyim&#601;&#x1E63;&#257;&#8217; mele&#x1E35;&#601;-&#8217;a&#353;&#353;&ucirc;r b&#601;hw&#333;&#353;&#275;&#8216;a qe&#353;er &#8217;&#259;&#353;er &#353;&#257;l<sup>a</sup>&#x1E25; mal&#601;&#8217;&#257;&#x1E35;&icirc;m &#8217;el-sw&#333;&#8217; mele&#x1E35;&#601;-mi&#x1E63;&#601;rayim w&#601;l&#333;&#8217;-he&#8216;&#277;l&acirc; min&#601;&#x1E25;&acirc; l&#601;mele&#x1E35;&#601; &#8217;a&#353;&#353;&ucirc;r k&#601;&#353;&#257;n&acirc; &#x1E07;&#601;&#353;&#257;n&acirc; wayy<sup>a</sup>&#8216;a&#x1E63;&#601;r&#275;h&ucirc; mele&#x1E35;&#601; &#8217;a&#353;&#353;&ucirc;r wayya&#8217;as&#601;r&#275;h&ucirc; b&ecirc;&#x1E6F; kele&#8217;: </P>
<P>5&nbsp;wayy<sup>a</sup>&#8216;al mele&#x1E35;&#601;-&#8217;a&#353;&#353;&ucirc;r<font color="red"><sup>1</font></sup> b&#601;&#x1E35;&#257;l-h&#257;&#8217;&#257;re&#x1E63; wayy<sup>a</sup>&#8216;al &#353;&#333;m&#601;rw&#333;n wayy&#257;&#x1E63;ar &#8216;&#257;leyh&#257; &#353;&#257;l&#333;&#353; &#353;&#257;n&icirc;m: </P>
<P>6&nbsp;bi&#353;&#601;na&#x1E6F; hat&#601;&#353;&icirc;&#8216;&icirc;&#x1E6F;<font color="red"><sup>3</font></sup> l&#601;hw&#333;&#353;&#275;&#8216;a l&#257;&#x1E35;a&#x1E0F; mele&#x1E35;&#601;-&#8217;a&#353;&#353;&ucirc;r &#8217;e&#x1E6F;-&#353;&#333;m&#601;rw&#333;n wayye&#x1E21;el &#8217;e&#x1E6F;-yi&#347;&#601;r&#257;&#8217;&#275;l &#8217;a&#353;&#353;&ucirc;r&acirc; wayy&#333;&#353;e&#x1E07; &#8217;&#333;&#x1E6F;&#257;m b<sup>a</sup>&#x1E25;&#601;l<sup>a</sup>&#x1E25; &ucirc;&#x1E07;&#601;&#x1E25;&#257;&#x1E07;w&#333;r n&#601;har gw&#333;z&#257;n w&#601;&#8216;&#257;r&ecirc; m&#257;&#x1E0F;&#257;y: f</P>
<P>7&nbsp;way&#601;h&icirc; k&icirc;-&#x1E25;&#257;&#x1E6D;&#601;&#8217;&ucirc; &#x1E07;&#601;n&ecirc;-yi&#347;&#601;r&#257;&#8217;&#275;l layhw&acirc; &#8217;&#277;l&#333;h&ecirc;hem hamm<sup>a</sup>&#8216;&#259;leh &#8217;&#333;&#x1E6F;&#257;m m&#275;&#8217;ere&#x1E63; mi&#x1E63;&#601;rayim mit<sup>a</sup>&#x1E25;a&#x1E6F; ya&#x1E0F; par&#601;&#8216;&#333;h mele&#x1E35;&#601;-mi&#x1E63;&#601;r&#257;yim wayy&icirc;r&#601;&#8217;&ucirc; &#8217;&#277;l&#333;h&icirc;m &#8217;&#259;&#x1E25;&#275;r&icirc;m: </P>
<P>8&nbsp;wayy&#275;l&#601;&#x1E35;&ucirc; b&#601;&#x1E25;uqqw&#333;&#x1E6F; hagw&#333;yim &#8217;&#259;&#353;er hw&#333;r&icirc;&#353; y&#601;hw&acirc; mip&#601;n&ecirc; b&#601;n&ecirc; yi&#347;&#601;r&#257;&#8217;&#275;l &ucirc;mal&#601;&#x1E35;&ecirc; yi&#347;&#601;r&#257;&#8217;&#275;l &#8217;&#259;&#353;er &#8216;&#257;&#347;&ucirc;: </P>
<P>9&nbsp;way&#601;&#x1E25;ap&#601;&#8217;&ucirc; &#x1E07;&#601;n&ecirc;-yi&#347;&#601;r&#257;&#8217;&#275;l d&#601;&#x1E07;&#257;r&icirc;m &#8217;&#259;&#353;er l&#333;&#8217;-&#x1E35;&#275;n &#8216;al-y&#601;hw&acirc; &#8217;&#277;l&#333;h&ecirc;hem wayyi&#x1E07;&#601;n&ucirc; l&acirc;em b&#257;mw&#333;&#x1E6F; b&#601;&#x1E35;&#257;l-&#8216;&#257;r&ecirc;hem mimmi&#x1E21;&#601;dal nw&#333;&#x1E63;&#601;r&icirc;m &#8216;a&#x1E0F;-&#8216;&icirc;r mi&#x1E07;&#601;&#x1E63;&#257;r: </P>
<P>10&nbsp;wayya&#x1E63;&#x1E63;i&#x1E07;&ucirc; l&acirc;em ma&#x1E63;&#x1E63;&#275;&#x1E07;w&#333;&#x1E6F; wa&#8217;&#259;&#353;&#275;r&icirc;m &#8216;al k&#257;l-gi&#x1E07;&#601;&#8216;&acirc; &#x1E21;&#601;&#x1E07;&#333;h&acirc; w&#601;&#x1E6F;<sup>a</sup>&#x1E25;a&#x1E6F; k&#257;l-&#8216;&#275;&#x1E63; r<sup>a</sup>&#8216;&#259;n&#257;n: </P>
<P>11&nbsp;way&#601;qa&#x1E6D;&#x1E6D;&#601;r&ucirc;-&#353;&#257;m b&#601;&#x1E35;&#257;l-b&#257;mw&#333;&#x1E6F; kagw&#333;yim &#8217;&#259;&#353;er-he&#x1E21;&#601;l&acirc; y&#601;hw&acirc; mip&#601;n&ecirc;hem wayy<sup>a</sup>&#8216;&#259;&#347;&ucirc; d&#601;&#x1E07;&#257;r&icirc;m r&#257;&#8216;&icirc;m l&#601;ha&#x1E35;&#601;&#8216;&icirc;s &#8217;e&#x1E6F;-y&#601;hw&acirc;: </P>
<P>12&nbsp;wayy<sup>a</sup>&#8216;a&#x1E07;&#601;&#x1E0F;&ucirc; hagillul&icirc;m &#8217;&#259;&#353;er &#8217;&#257;mar y&#601;hw&acirc; l&acirc;em l&#333;&#8217; &#x1E6F;<sup>a</sup>&#8216;&#259;&#347;&ucirc; &#8217;e&#x1E6F;-had&#257;&#x1E07;&#257;r hazzeh: </P>
<P>13&nbsp;wayy&#257;&#8216;a&#x1E0F; y&#601;hw&acirc; b&#601;yi&#347;&#601;r&#257;&#8217;&#275;l &ucirc;&#x1E07;&icirc;h&ucirc;&#x1E0F;&acirc; b&#601;ya&#x1E0F; k&#257;l-<font color="brown">n&#601;&#x1E07;&icirc;&#8217;w&#333;</font> <font color="blue">n&#601;&#x1E07;&icirc;&#8217;&ecirc;</font> &#x1E35;&#257;l-&#x1E25;&#333;zeh l&#275;&#8217;m&#333;r &#353;u&#x1E07;&ucirc;<font color="red"><sup>3</font></sup> midar&#601;&#x1E35;&ecirc;&#x1E35;em h&#257;r&#257;&#8216;&icirc;m w&#601;&#353;im&#601;r&ucirc; mi&#x1E63;&#601;w&#333;&#x1E6F;ay &#x1E25;uqqw&#333;&#x1E6F;ay k&#601;&#x1E35;&#257;l-hatw&#333;r&acirc; &#8217;&#259;&#353;er &#x1E63;i&ucirc;&icirc;&#x1E6F;&icirc; &#8217;e&#x1E6F;-&#8217;&#259;&#x1E07;&#333;&#x1E6F;&ecirc;&#x1E35;em wa&#8217;&#259;&#353;er &#353;&#257;l<sup>a</sup>&#x1E25;&#601;t&icirc; &#8217;&#259;l&ecirc;&#x1E35;em b&#601;ya&#x1E0F; &#8216;&#259;&#x1E07;&#257;&#x1E0F;ay hann&#601;&#x1E07;&icirc;&#8217;&icirc;m: </P>
<P>14&nbsp;w&#601;l&#333;&#8217; &#353;&#257;m&#275;&#8216;&ucirc; wayyaq&#601;&#353;&ucirc; &#8217;e&#x1E6F;-&#8216;&#257;r&#601;p&#257;m k&#601;&#8216;&#333;ref &#8217;&#259;&#x1E07;w&#333;&#x1E6F;&#257;m &#8217;&#259;&#353;er l&#333;&#8217; he&#8217;&#277;m&icirc;n&ucirc; bayhw&acirc; &#8217;&#277;l&#333;h&ecirc;hem: </P>
<P>15&nbsp;wayyim&#601;&#8217;&#259;s&ucirc; &#8217;e&#x1E6F;-&#x1E25;uqq&#257;yw w&#601;&#8217;e&#x1E6F;-b&#601;r&icirc;&#x1E6F;w&#333; &#8217;&#259;&#353;er k&#257;ra&#x1E6F; &#8217;e&#x1E6F;-&#8217;&#259;&#x1E07;w&#333;&#x1E6F;&#257;m w&#601;&#8217;&#275;&#x1E6F; &#8216;&#275;&#x1E0F;&#601;w&#333;&#x1E6F;&#257;yw &#8217;&#259;&#353;er h&#275;&#8216;&icirc;&#x1E0F; b&#257;m wayy&#275;l&#601;&#x1E35;&ucirc; &#8217;<sup>a</sup>&#x1E25;&#259;r&ecirc; hahe&#x1E07;el wayyeh&#601;b&#257;l&ucirc; w&#601;&#8217;<sup>a</sup>&#x1E25;&#259;r&ecirc; hagw&#333;yim &#8217;&#259;&#353;er s&#601;&#x1E07;&icirc;&#x1E07;&#333;&#x1E6F;&#257;m &#8217;&#259;&#353;er &#x1E63;i&ucirc;&acirc; y&#601;hw&acirc; &#8217;&#333;&#x1E6F;&#257;m l&#601;&#x1E07;il&#601;t&icirc; &#8216;&#259;&#347;w&#333;&#x1E6F; k&acirc;em: </P>
<P>16&nbsp;wayy<sup>a</sup>&#8216;az&#601;&#x1E07;&ucirc; &#8217;e&#x1E6F;-k&#257;l-mi&#x1E63;&#601;w&#333;&#x1E6F; y&#601;hw&acirc; &#8217;&#277;l&#333;h&ecirc;hem wayy<sup>a</sup>&#8216;&#259;&#347;&ucirc; l&acirc;em mass&#275;&#x1E35;&acirc; <font color="brown">&#353;&#601;n&ecirc;m</font> <font color="blue">&#353;&#601;n&ecirc;</font> &#8216;&#259;&#x1E21;&#257;l&icirc;m wayy<sup>a</sup>&#8216;&#259;&#347;&ucirc; &#8217;&#259;&#353;&ecirc;r&acirc; wayyi&#353;&#601;t<sup>a</sup>&#x1E25;&#259;w&ucirc; l&#601;&#x1E35;&#257;l-&#x1E63;&#601;&#x1E07;&#257;&#8217; ha&#353;&#353;&#257;mayim wayy<sup>a</sup>&#8216;a&#x1E07;&#601;&#x1E0F;&ucirc; &#8217;e&#x1E6F;-hab&#257;&#8216;al: </P>
<P>17&nbsp;wayy<sup>a</sup>&#8216;&#259;&#x1E07;&icirc;r&ucirc; &#8217;e&#x1E6F;-b&#601;n&ecirc;hem w&#601;&#8217;e&#x1E6F;-b&#601;nw&#333;&#x1E6F;&ecirc;hem b&#257;&#8217;&#275;&#353; wayyiq&#601;s&#601;m&ucirc; q&#601;s&#257;m&icirc;m way&#601;n<sup>a</sup>&#x1E25;&#275;&#353;&ucirc; wayyi&#x1E6F;&#601;mak&#601;r&ucirc; l<sup>a</sup>&#8216;&#259;&#347;w&#333;&#x1E6F; h&#257;r<sup>a</sup>&#8216; b&#601;&#8216;&ecirc;n&ecirc; y&#601;hw&acirc; l&#601;ha&#x1E35;&#601;&#8216;&icirc;sw&#333;: </P>
<P>18&nbsp;wayyi&#x1E6F;&#601;&#8217;annaf y&#601;hw&acirc; m&#601;&#8217;&#333;&#x1E0F; b&#601;yi&#347;&#601;r&#257;&#8217;&#275;l way&#601;sir&#275;m m&#275;&#8216;al p&#257;n&#257;yw l&#333;&#8217; ni&#353;&#601;&#8217;ar raq &#353;&#275;&#x1E07;e&#x1E6D; y&#601;h&ucirc;&#x1E0F;&acirc; l&#601;&#x1E07;adw&#333;: </P>
<P>19&nbsp;gam-y&#601;h&ucirc;&#x1E0F;&acirc; l&#333;&#8217; &#353;&#257;mar &#8217;e&#x1E6F;-mi&#x1E63;&#601;w&#333;&#x1E6F; y&#601;hw&acirc; &#8217;&#277;l&#333;h&ecirc;hem wayy&#275;l&#601;&#x1E35;&ucirc; b&#601;&#x1E25;uqqw&#333;&#x1E6F; yi&#347;&#601;r&#257;&#8217;&#275;l &#8217;&#259;&#353;er &#8216;&#257;&#347;&ucirc;: </P>
<P>20&nbsp;wayyim&#601;&#8217;as y&#601;hw&acirc; b&#601;&#x1E35;&#257;l-zer<sup>a</sup>&#8216; yi&#347;&#601;r&#257;&#8217;&#275;l way&#601;&#8216;ann&#275;m wayyit&#601;n&#275;m b&#601;ya&#x1E0F;-&#353;&#333;s&icirc;m &#8216;a&#x1E0F; &#8217;&#259;&#353;er hi&#353;&#601;l&icirc;&#x1E35;&#257;m mip&#257;n&#257;yw: </P>
<P>21&nbsp;k&icirc;-q&#257;r<sup>a</sup>&#8216; yi&#347;&#601;r&#257;&#8217;&#275;l m&#275;&#8216;al b&ecirc;&#x1E6F; d&#257;wi&#x1E0F; wayyam&#601;l&icirc;&#x1E35;&ucirc; &#8217;e&#x1E6F;-y&#257;r&#257;&#x1E07;&#601;&#8216;&#257;m ben-n&#601;&#x1E07;&#257;&#x1E6D; <font color="brown">wayyad&#275;&#8217;</font> <font color="blue">wayyad<sup>a</sup>&#x1E25;</font> y&#257;r&#257;&#x1E07;&#601;&#8216;&#257;m &#8217;e&#x1E6F;-yi&#347;&#601;r&#257;&#8217;&#275;l m&#275;&#8217;<sup>a</sup>&#x1E25;&#259;r&ecirc; y&#601;hw&acirc; w&#601;he&#x1E25;&#277;&#x1E6D;&ecirc;&#8217;&#257;m<font color="red"><sup>1</font></sup> &#x1E25;&#259;&#x1E6D;&#257;&#8217;&acirc; &#x1E21;&#601;&#x1E0F;w&#333;l&acirc;: </P>
<P>22&nbsp;wayy&#275;l&#601;&#x1E35;&ucirc; b&#601;n&ecirc; yi&#347;&#601;r&#257;&#8217;&#275;l b&#601;&#x1E35;&#257;l-&#x1E25;a&#x1E6D;&#x1E6D;&#333;&#8217;w&#x1E6F; y&#257;r&#257;&#x1E07;&#601;&#8216;&#257;m &#8217;&#259;&#353;er &#8216;&#257;&#347;&acirc; l&#333;&#8217;-s&#257;r&ucirc; mimmenn&acirc;: </P>
<P>23&nbsp;&#8216;a&#x1E0F; &#8217;&#259;&#353;er-h&#275;s&icirc;r y&#601;hw&acirc; &#8217;e&#x1E6F;-yi&#347;&#601;r&#257;&#8217;&#275;l m&#275;&#8216;al p&#257;n&#257;yw ka&#8217;&#259;&#353;er diber b&#601;ya&#x1E0F; k&#257;l-&#8216;&#259;&#x1E07;&#257;&#x1E0F;&#257;yw hann&#601;&#x1E07;&icirc;&#8217;&icirc;m wayyi&#x1E21;el yi&#347;&#601;r&#257;&#8217;&#275;l m&#275;&#8216;al &#8217;a&#x1E0F;&#601;m&#257;&#x1E6F;w&#333; &#8217;a&#353;&#353;&ucirc;r&acirc; &#8216;a&#x1E0F; hayyw&#333;m hazzeh: f</P>
<P>24&nbsp;wayy&#257;&#x1E07;&#275;&#8217; mele&#x1E35;&#601;-&#8217;a&#353;&#353;&ucirc;r mib&#257;&#x1E07;el &ucirc;mik&ucirc;&#x1E6F;&acirc;<font color="red"><sup>3</font></sup> &ucirc;m&#275;&#8216;a&ucirc;&#257;&#8217; &ucirc;m&#275;&#x1E25;&#259;m&#257;&#x1E6F; &ucirc;s&#601;far&#601;wayim wayy&#333;&#353;e&#x1E07; b&#601;&#8216;&#257;r&ecirc; &#353;&#333;m&#601;rw&#333;n t<sup>a</sup>&#x1E25;a&#x1E6F; b&#601;n&ecirc; yi&#347;&#601;r&#257;&#8217;&#275;l wayyir&#601;&#353;&ucirc; &#8217;e&#x1E6F;-&#353;&#333;m&#601;rw&#333;n wayy&#275;&#353;&#601;&#x1E07;&ucirc; b&#601;&#8216;&#257;reyh&#257;: </P>
<P>25&nbsp;way&#601;h&icirc; bi&#x1E6F;&#601;&#x1E25;illa&#x1E6F; &#353;i&#x1E07;&#601;t&#257;m &#353;&#257;m l&#333;&#8217; y&#257;r&#601;&#8217;&ucirc; &#8217;e&#x1E6F;-y&#601;hw&acirc; way&#601;&#353;all<sup>a</sup>&#x1E25; y&#601;hw&acirc; b&acirc;em &#8217;e&#x1E6F;-h&#257;&#8217;&#259;r&#257;yw&#333;&#x1E6F; wayyih&#601;y&ucirc; h&#333;r&#601;&#x1E21;&icirc;m b&acirc;em: </P>
<P>26&nbsp;wayy&#333;&#8217;m&#601;r&ucirc; l&#601;mele&#x1E35;&#601; &#8217;a&#353;&#353;&ucirc;r l&#275;&#8217;m&#333;r hagw&#333;yim &#8217;&#259;&#353;er hi&#x1E21;&#601;l&icirc;&#x1E6F;&#257; watw&#333;&#353;e&#x1E07; b&#601;&#8216;&#257;r&ecirc; &#353;&#333;m&#601;rw&#333;n l&#333;&#8217; y&#257;&#x1E0F;&#601;&#8216;&ucirc; &#8217;e&#x1E6F;-mi&#353;&#601;pa&#x1E6D; &#8217;&#277;l&#333;h&ecirc; h&#257;&#8217;&#257;re&#x1E63; way&#601;&#353;all<sup>a</sup>&#x1E25;-b&#257;m &#8217;e&#x1E6F;-h&#257;&#8217;&#259;r&#257;yw&#333;&#x1E6F; w&#601;hinn&#257;m m&#601;m&icirc;&#x1E6F;&icirc;m &#8217;w&#333;&#x1E6F;&#257;m ka&#8217;&#259;&#353;er &#8217;&ecirc;n&#257;m y&#333;&#x1E0F;&#601;&#8216;&icirc;m &#8217;e&#x1E6F;-mi&#353;&#601;pa&#x1E6D; &#8217;&#277;l&#333;h&ecirc; h&#257;&#8217;&#257;re&#x1E63;: </P>
<P>27&nbsp;way&#601;&#x1E63;aw mele&#x1E35;&#601;-&#8217;a&#353;&#353;&ucirc;r l&#275;&#8217;m&#333;r h&#333;l&icirc;&#x1E35;&ucirc; &#353;&#257;mm&acirc; &#8217;e&#x1E25;&#257;&#x1E0F; m&#275;hak&#333;h&#259;n&icirc;m &#8217;&#259;&#353;er hi&#x1E21;&#601;l&icirc;&#x1E6F;em mi&#353;&#353;&#257;m w&#601;y&#275;l&#601;&#x1E35;&ucirc; w&#601;y&#275;&#353;&#601;&#x1E07;&ucirc; &#353;&#257;m w&#601;y&#333;r&#275;m &#8217;e&#x1E6F;-mi&#353;&#601;pa&#x1E6D; &#8217;&#277;l&#333;h&ecirc; h&#257;&#8217;&#257;re&#x1E63;: </P>
<P>28&nbsp;wayy&#257;&#x1E07;&#333;&#8217; &#8217;e&#x1E25;&#257;&#x1E0F; m&#275;hak&#333;h&#259;n&icirc;m &#8217;&#259;&#353;er hi&#x1E21;&#601;l&ucirc; mi&#353;&#353;&#333;m&#601;rw&#333;n wayy&#275;&#353;e&#x1E07; b&#601;&#x1E07;&ecirc;&#x1E6F;-&#8217;&#275;l way&#601;h&icirc; mw&#333;reh &#8217;&#333;&#x1E6F;&#257;m &#8217;&ecirc;&#x1E35;&#601; y&icirc;r&#601;&#8217;&ucirc; &#8217;e&#x1E6F;-y&#601;hw&acirc;: </P>
<P>29&nbsp;wayyih&#601;y&ucirc; &#8216;&#333;&#347;&icirc;m gw&#333;y gw&#333;y &#8217;&#277;l&#333;h&#257;yw wayyann&icirc;&#x1E25;&ucirc;| b&#601;&#x1E07;&ecirc;&#x1E6F; hab&#257;mw&#333;&#x1E6F; &#8217;&#259;&#353;er &#8216;&#257;&#347;&ucirc; ha&#353;&#353;&#333;m&#601;r&#333;n&icirc;m gw&#333;y gw&#333;y b&#601;&#8216;&#257;r&ecirc;hem &#8217;&#259;&#353;er h&#275;m y&#333;&#353;&#601;&#x1E07;&icirc;m &#353;&#257;m: </P>
<P>30&nbsp;w&#601;&#8217;an&#601;&#353;&ecirc; &#x1E07;&#257;&#x1E07;el &#8216;&#257;&#347;&ucirc; &#8217;e&#x1E6F;-sukw&#333;&#x1E6F; b&#601;nw&#333;&#x1E6F; w&#601;&#8217;an&#601;&#353;&ecirc;-&#x1E35;&ucirc;&#x1E6F;<font color="red"><sup>3</font></sup> &#8216;&#257;&#347;&ucirc; &#8217;e&#x1E6F;-n&#275;r&#601;&#x1E21;al w&#601;&#8217;an&#601;&#353;&ecirc; &#x1E25;&#259;m&#257;&#x1E6F; &#8216;&#257;&#347;&ucirc; &#8217;e&#x1E6F;-&#8217;&#259;&#353;&icirc;m&#257;&#8217;: </P>
<P>31&nbsp;w&#601;h&#257;&#8216;a&ucirc;&icirc;m &#8216;&#257;&#347;&ucirc; ni&#x1E07;&#601;&#x1E25;az w&#601;&#8217;e&#x1E6F;-tar&#601;t&#257;q w&#601;has&#601;far&#601;w&icirc;m &#347;&#333;r&#601;f&icirc;m &#8217;e&#x1E6F;-b&#601;n&ecirc;hem b&#257;&#8217;&#275;&#353; l&#601;&#8217;a&#x1E0F;&#601;rammele&#x1E35;&#601; w<sup>a</sup>&#8216;&#259;nammele&#x1E35;&#601; <font color="brown">&#8217;&#277;l&#333;hha</font> <font color="blue">&#8217;&#277;l&#333;h&ecirc;</font> <font color="brown">s&#601;f&#257;r&icirc;m</font> <font color="blue">s&#601;far&#601;w&#257;yim:</font> </P>
<P>32&nbsp;wayyih&#601;y&ucirc; y&#601;r&#275;&#8217;&icirc;m &#8217;e&#x1E6F;-y&#601;hw&acirc; wayy<sup>a</sup>&#8216;&#259;&#347;&ucirc; l&acirc;em miq&#601;&#x1E63;w&#333;&#x1E6F;&#257;m k&#333;h&#259;n&ecirc; &#x1E07;&#257;mw&#333;&#x1E6F; wayyih&#601;y&ucirc; &#8216;&#333;&#347;&icirc;m l&acirc;em b&#601;&#x1E07;&ecirc;&#x1E6F; hab&#257;mw&#333;&#x1E6F;: </P>
<P>33&nbsp;&#8217;e&#x1E6F;-y&#601;hw&acirc; h&#257;y&ucirc; y&#601;r&#275;&#8217;&icirc;m w&#601;&#8217;e&#x1E6F;-&#8217;&#277;l&#333;h&ecirc;hem h&#257;y&ucirc; &#8216;&#333;&#x1E07;&#601;&#x1E0F;&icirc;m k&#601;mi&#353;&#601;pa&#x1E6D; hagw&#333;yim &#8217;&#259;&#353;er-hi&#x1E21;&#601;l&ucirc; &#8217;&#333;&#x1E6F;&#257;m mi&#353;&#353;&#257;m: </P>
<P>34&nbsp;&#8216;a&#x1E0F; hayyw&#333;m hazzeh h&#275;m &#8216;&#333;&#347;&icirc;m kammi&#353;&#601;p&#257;&#x1E6D;&icirc;m h&#257;ri&#8217;&#353;&#333;n&icirc;m &#8217;&ecirc;n&#257;m y&#601;r&#275;&#8217;&icirc;m &#8217;e&#x1E6F;-y&#601;hw&acirc; w&#601;&#8217;&ecirc;n&#257;m &#8216;&#333;&#347;&icirc;m k&#601;&#x1E25;uqq&#333;&#x1E6F;&#257;m &ucirc;&#x1E35;&#601;mi&#353;&#601;p&#257;&#x1E6D;&#257;m w&#601;&#x1E35;atw&#333;r&acirc; w&#601;&#x1E35;ammi&#x1E63;&#601;w&acirc; &#8217;&#259;&#353;er &#x1E63;i&ucirc;&acirc; y&#601;hw&acirc; &#8217;e&#x1E6F;-b&#601;n&ecirc; y<sup>a</sup>&#8216;&#259;q&#333;&#x1E07; &#8217;&#259;&#353;er-&#347;&#257;m &#353;&#601;mw&#333; yi&#347;&#601;r&#257;&#8217;&#275;l: </P>
<P>35&nbsp;wayyi&#x1E35;&#601;r&#333;&#x1E6F; y&#601;hw&acirc; &#8217;it&#257;m b&#601;r&icirc;&#x1E6F; way&#601;&#x1E63;a&ucirc;&#275;m l&#275;&#8217;m&#333;r l&#333;&#8217; &#x1E6F;&icirc;r&#601;&#8217;&ucirc; &#8217;&#277;l&#333;h&icirc;m &#8217;&#259;&#x1E25;&#275;r&icirc;m w&#601;l&#333;&#8217;-&#x1E6F;i&#353;&#601;t<sup>a</sup>&#x1E25;&#259;w&ucirc; l&acirc;em w&#601;l&#333;&#8217; &#x1E6F;<sup>a</sup>&#8216;a&#x1E07;&#601;&#x1E0F;&ucirc;m w&#601;l&#333;&#8217; &#x1E6F;iz&#601;b&#601;&#x1E25;&ucirc; l&acirc;em: </P>
<P>36&nbsp;k&icirc; &#8217;im-&#8217;e&#x1E6F;-y&#601;hw&acirc; &#8217;&#259;&#353;er he&#8216;&#277;l&acirc; &#8217;e&#x1E6F;&#601;&#x1E35;em m&#275;&#8217;ere&#x1E63; mi&#x1E63;&#601;rayim b&#601;&#x1E35;&#333;&#x1E25;a g&#257;&#x1E0F;w&#333;l &ucirc;&#x1E07;iz&#601;rw&#333;&#8216;a n&#601;&#x1E6D;&ucirc;y&acirc; &#8217;&#333;&#x1E6F;w&#333; &#x1E6F;&icirc;r&#257;&#8217;&ucirc; w&#601;lw&#333; &#x1E6F;i&#353;&#601;t<sup>a</sup>&#x1E25;&#259;w&ucirc; w&#601;lw&#333; &#x1E6F;iz&#601;b&#257;&#x1E25;&ucirc;: </P>
<P>37&nbsp;w&#601;&#8217;e&#x1E6F;-h<sup>a</sup>&#x1E25;uqq&icirc;m w&#601;&#8217;e&#x1E6F;-hammi&#353;&#601;p&#257;&#x1E6D;&icirc;m w&#601;hatw&#333;r&acirc; w&#601;hammi&#x1E63;&#601;w&acirc; &#8217;&#259;&#353;er k&#257;&#x1E6F;a&#x1E07; l&#257;&#x1E35;em ti&#353;&#601;m&#601;r&ucirc;n l<sup>a</sup>&#8216;&#259;&#347;w&#333;&#x1E6F; k&#257;l-hayy&#257;m&icirc;m w&#601;l&#333;&#8217; &#x1E6F;&icirc;r&#601;&#8217;&ucirc; &#8217;&#277;l&#333;h&icirc;m &#8217;&#259;&#x1E25;&#275;r&icirc;m: </P>
<P>38&nbsp;w&#601;hab&#601;r&icirc;&#x1E6F; &#8217;&#259;&#353;er-k&#257;rat&icirc; &#8217;it&#601;&#x1E35;em l&#333;&#8217; &#x1E6F;i&#353;&#601;k&#257;&#x1E25;&ucirc; w&#601;l&#333;&#8217; &#x1E6F;&icirc;r&#601;&#8217;&ucirc; &#8217;&#277;l&#333;h&icirc;m &#8217;&#259;&#x1E25;&#275;r&icirc;m: </P>
<P>39&nbsp;k&icirc; &#8217;im-&#8217;e&#x1E6F;-y&#601;hw&acirc; &#8217;&#277;l&#333;h&ecirc;&#x1E35;em t&icirc;r&#257;&#8217;&ucirc; w&#601;h&ucirc;&#8217; ya&#x1E63;&#x1E63;&icirc;l &#8217;e&#x1E6F;&#601;&#x1E35;em m&icirc;ya&#x1E0F; k&#257;l-&#8217;&#333;y&#601;&#x1E07;&ecirc;&#x1E35;em: </P>
<P>40&nbsp;w&#601;l&#333;&#8217; &#353;&#257;m&#275;&#8216;&ucirc; k&icirc; &#8217;im-k&#601;mi&#353;&#601;p&#257;&#x1E6D;&#257;m h&#257;ri&#8217;&#353;w&#333;n h&#275;m &#8216;&#333;&#347;&icirc;m: </P>
<P>41&nbsp;wayyih&#601;y&ucirc;| hagw&#333;yim h&#257;&#8217;&#275;lleh y&#601;r&#275;&#8217;&icirc;m &#8217;e&#x1E6F;-y&#601;hw&acirc; w&#601;&#8217;e&#x1E6F;-p&#601;s&icirc;l&ecirc;hem h&#257;y&ucirc; &#8216;&#333;&#x1E07;&#601;&#x1E0F;&icirc;m gam-b&#601;n&ecirc;hem| &ucirc;&#x1E07;&#601;n&ecirc; &#x1E07;&#601;n&ecirc;hem ka&#8217;&#259;&#353;er &#8216;&#257;&#347;&ucirc; &#8217;&#259;&#x1E07;&#333;&#x1E6F;&#257;m h&#275;m &#8216;&#333;&#347;&icirc;m &#8216;a&#x1E0F; hayyw&#333;m hazzeh: f</P>
</TD>
</TABLE>
<P><HR>
<CENTER>
<A HREF="kg2018.htm">Next: 2 Kings (2 Melakhim) Chapter 18</A></CENTER>
</BODY>
</HTML>
