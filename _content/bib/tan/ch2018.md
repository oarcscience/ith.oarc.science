[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch2018)  [KJV](../kjv/ch2018)  [Sep](../sep/ch2018) 
[Vul](../vul/ch2018)   
  
[2 Chronicles (2 Divrey Yamim) Index](ch2)  
  [Previous](ch2017)  [Next](ch2019) 

------------------------------------------------------------------------

### Tanach (Hebrew): 2 Chronicles (2 Divrey Yamim) Chapter 18

‎<span id="001">1</span> ‏וַיְהִ֧י לִֽיהוֹשָׁפָ֛ט עֹ֥שֶׁר וְכָב֖וֹד
לָרֹ֑ב וַיִּתְחַתֵּ֖ן לְאַחְאָֽב׃

‎<span id="002">2</span> ‏וַיֵּרֶד֩ לְקֵ֨ץ שָׁנִ֤ים אֶל־אַחְאָב֙
לְשֹׁ֣מְר֔וֹן וַיִּֽזְבַּֽח־ל֨וֹ אַחְאָ֜ב צֹ֤אן וּבָקָר֙ לָרֹ֔ב וְלָעָ֖ם
אֲשֶׁ֣ר עִמּ֑וֹ וַיְסִיתֵ֕הוּ לַעֲל֖וֹת אֶל־רָמ֥וֹת גִּלְעָֽד׃

‎<span id="003">3</span> ‏וַיֹּ֜אמֶר אַחְאָ֣ב מֶֽלֶךְ־יִשְׂרָאֵ֗ל
אֶל־יְהֽוֹשָׁפָט֙ מֶ֣לֶךְ יְהוּדָ֔ה הֲתֵלֵ֥ךְ עִמִּ֖י רָמֹ֣ת גִּלְעָ֑ד
וַיֹּ֣אמֶר ל֗וֹ כָּמ֤וֹנִי כָמ֙וֹךָ֙ וּכְעַמְּךָ֣ עַמִּ֔י וְעִמְּךָ֖
בַּמִּלְחָמָֽה׃

‎<span id="004">4</span> ‏וַיֹּ֥אמֶר יְהוֹשָׁפָ֖ט אֶל־מֶ֣לֶךְ
יִשְׂרָאֵ֑ל דְּרָשׁ־נָ֥א כַיּ֖וֹם אֶת־דְּבַ֥ר יְהוָֽה׃

‎<span id="005">5</span> ‏וַיִּקְבֹּ֨ץ מֶֽלֶךְ־יִשְׂרָאֵ֥ל
אֶֽת־הַנְּבִאִים֮ אַרְבַּ֣ע מֵא֣וֹת אִישׁ֒ וַיֹּ֣אמֶר אֲלֵהֶ֗ם הֲנֵלֵ֞ךְ
אֶל־רָמֹ֥ת גִּלְעָ֛ד לַמִּלְחָמָ֖ה אִם־אֶחְדָּ֑ל וַיֹּאמְר֣וּ עֲלֵ֔ה
וְיִתֵּ֥ן הָאֱלֹהִ֖ים בְּיַ֥ד הַמֶּֽלֶךְ׃

‎<span id="006">6</span> ‏וַיֹּ֙אמֶר֙ יְה֣וֹשָׁפָ֔ט הַאֵ֨ין פֹּ֥ה
נָבִ֛יא לַיהוָ֖ה ע֑וֹד וְנִדְרְשָׁ֖ה מֵאֹתֽוֹ׃

‎<span id="007">7</span> ‏וַיֹּ֣אמֶר מֶֽלֶךְ־יִשְׂרָאֵ֣ל׀
אֶֽל־יְהוֹשָׁפָ֡ט ע֣וֹד אִישׁ־אֶחָ֡ד לִדְרוֹשׁ֩ אֶת־יְהוָ֨ה מֵֽאֹת֜וֹ
וַאֲנִ֣י שְׂנֵאתִ֗יהוּ כִּֽי־אֵ֠ינֶנּוּ מִתְנַבֵּ֨א עָלַ֤י לְטוֹבָה֙
כִּ֣י כָל־יָמָ֣יו לְרָעָ֔ה ה֖וּא מִיכָ֣יְהוּ בֶן־יִמְלָ֑א וַיֹּ֙אמֶר֙
יְה֣וֹשָׁפָ֔ט אַל־יֹאמַ֥ר הַמֶּ֖לֶךְ כֵּֽן׃

‎<span id="008">8</span> ‏וַיִּקְרָא֙ מֶ֣לֶךְ יִשְׂרָאֵ֔ל אֶל־סָרִ֖יס
אֶחָ֑ד וַיֹּ֕אמֶר מַהֵ֖ר מיכהו מִיכָ֥יְהוּ בֶן־יִמְלָֽא׃

‎<span id="009">9</span> ‏וּמֶ֣לֶךְ יִשְׂרָאֵ֡ל וִֽיהוֹשָׁפָ֣ט
מֶֽלֶךְ־יְהוּדָ֡ה יוֹשְׁבִים֩ אִ֨ישׁ עַל־כִּסְא֜וֹ מְלֻבָּשִׁ֤ים
בְּגָדִים֙ וְיֹשְׁבִ֣ים בְּגֹ֔רֶן פֶּ֖תַח שַׁ֣עַר שֹׁמְר֑וֹן
וְכָל־הַ֨נְּבִיאִ֔ים מִֽתְנַבְּאִ֖ים לִפְנֵיהֶֽם׃

‎<span id="010">10</span> ‏וַיַּ֥עַשׂ ל֛וֹ צִדְקִיָּ֥הוּ
בֶֽן־כְּנַעֲנָ֖ה קַרְנֵ֣י בַרְזֶ֣ל וַיֹּ֙אמֶר֙ כֹּֽה־אָמַ֣ר יְהוָ֔ה
בְּאֵ֛לֶּה תְּנַגַּ֥ח אֶת־אֲרָ֖ם עַד־כַּלּוֹתָֽם׃

‎<span id="011">11</span> ‏וְכָל־הַ֨נְּבִאִ֔ים נִבְּאִ֥ים כֵּ֖ן לֵאמֹ֑ר
עֲלֵ֞ה רָמֹ֤ת גִּלְעָד֙ וְהַצְלַ֔ח וְנָתַ֥ן יְהוָ֖ה בְּיַ֥ד הַמֶּֽלֶךְ׃

‎<span id="012">12</span> ‏וְהַמַּלְאָ֞ךְ אֲשֶׁר־הָלַ֣ךְ׀ לִקְרֹ֣א
לְמִיכָ֗יְהוּ דִּבֶּ֤ר אֵלָיו֙ לֵאמֹ֔ר הִנֵּ֞ה דִּבְרֵ֧י הַנְּבִאִ֛ים
פֶּֽה־אֶחָ֥ד ט֖וֹב אֶל־הַמֶּ֑לֶךְ וִֽיהִי־נָ֧א דְבָרְךָ֛ כְּאַחַ֥ד
מֵהֶ֖ם וְדִבַּ֥רְתָּ טּֽוֹב׃

‎<span id="013">13</span> ‏וַיֹּ֖אמֶר מִיכָ֑יְהוּ חַי־יְהוָ֕ה כִּ֛י
אֶת־אֲשֶׁר־יֹאמַ֥ר אֱלֹהַ֖י אֹת֥וֹ אֲדַבֵּֽר׃

‎<span id="014">14</span> ‏וַיָּבֹא֮ אֶל־הַמֶּלֶךְ֒ וַיֹּ֨אמֶר
הַמֶּ֜לֶךְ אֵלָ֗יו מִיכָה֙ הֲנֵלֵ֞ךְ אֶל־רָמֹ֥ת גִּלְעָ֛ד לַמִּלְחָמָ֖ה
אִם־אֶחְדָּ֑ל וַיֹּ֙אמֶר֙ עֲל֣וּ וְהַצְלִ֔יחוּ וְיִנָּתְנ֖וּ
בְּיֶדְכֶֽם׃

‎<span id="015">15</span> ‏וַיֹּ֤אמֶר אֵלָיו֙ הַמֶּ֔לֶךְ עַד־כַּמֶּ֥ה
פְעָמִ֖ים אֲנִ֣י מַשְׁבִּיעֶ֑ךָ אֲ֠שֶׁר לֹֽא־תְדַבֵּ֥ר אֵלַ֛י רַק־אֱמֶ֖ת
בְּשֵׁ֥ם יְהוָֽה׃

‎<span id="016">16</span> ‏וַיֹּ֗אמֶר רָאִ֤יתִי אֶת־כָּל־יִשְׂרָאֵל֙
נְפוֹצִ֣ים עַל־הֶֽהָרִ֔ים כַּצֹּ֕אן אֲשֶׁ֥ר אֵין־לָהֶ֖ן רֹעֶ֑ה
וַיֹּ֤אמֶר יְהוָה֙ לֹֽא־אֲדֹנִ֣ים לָאֵ֔לֶּה יָשׁ֥וּבוּ אִישׁ־לְבֵית֖וֹ
בְּשָׁלֽוֹם׃

‎<span id="017">17</span> ‏וַיֹּ֥אמֶר מֶֽלֶךְ־יִשְׂרָאֵ֖ל
אֶל־יְהוֹשָׁפָ֑ט הֲלֹא֙ אָמַ֣רְתִּי אֵלֶ֔יךָ לֹא־יִתְנַבֵּ֥א עָלַ֛י
ט֖וֹב כִּ֥י אִם־לְרָֽע׃ ס

‎<span id="018">18</span> ‏וַיֹּ֕אמֶר לָכֵ֖ן שִׁמְע֣וּ דְבַר־יְהוָ֑ה
רָאִ֤יתִי אֶת־יְהוָה֙ יוֹשֵׁ֣ב עַל־כִּסְא֔וֹ וְכָל־צְבָ֤א הַשָּׁמַ֙יִם֙
עֹֽמְדִ֔ים עַל־יְמִינ֖וֹ וּשְׂמֹאלֽוֹ׃

‎<span id="019">19</span> ‏וַיֹּ֣אמֶר יְהוָ֗ה מִ֤י יְפַתֶּה֙
אֶת־אַחְאָ֣ב מֶֽלֶךְ־יִשְׂרָאֵ֔ל וְיַ֕עַל וְיִפֹּ֖ל בְּרָמ֣וֹת גִּלְעָ֑ד
וַיֹּ֕אמֶר זֶ֚ה אֹמֵ֣ר כָּ֔כָה וְזֶ֖ה אֹמֵ֥ר כָּֽכָה׃

‎<span id="020">20</span> ‏וַיֵּצֵ֣א הָר֗וּחַ וַֽיַּעֲמֹד֙ לִפְנֵ֣י
יְהוָ֔ה וַיֹּ֖אמֶר אֲנִ֣י אֲפַתֶּ֑נּוּ וַיֹּ֧אמֶר יְהוָ֛ה אֵלָ֖יו
בַּמָּֽה׃

‎<span id="021">21</span> ‏וַיֹּ֗אמֶר אֵצֵא֙ וְהָיִ֙יתִי֙ לְר֣וּחַ
שֶׁ֔קֶר בְּפִ֖י כָּל־נְבִיאָ֑יו וַיֹּ֗אמֶר תְּפַתֶּה֙ וְגַם־תּוּכָ֔ל
צֵ֖א וַעֲשֵׂה־כֵֽן׃

‎<span id="022">22</span> ‏וְעַתָּ֗ה הִנֵּ֨ה נָתַ֤ן יְהוָה֙ ר֣וּחַ
שֶׁ֔קֶר בְּפִ֖י נְבִיאֶ֣יךָ אֵ֑לֶּה וַֽיהוָ֔ה דִּבֶּ֥ר עָלֶ֖יךָ רָעָֽה׃
ס

‎<span id="023">23</span> ‏וַיִּגַּשׁ֙ צִדְקִיָּ֣הוּ בֶֽן־כְּנַעֲנָ֔ה
וַיַּ֥ךְ אֶת־מִיכָ֖יְהוּ עַל־הַלֶּ֑חִי וַיֹּ֗אמֶר אֵ֣י זֶ֤ה הַדֶּ֙רֶךְ֙
עָבַ֧ר רֽוּחַ־יְהוָ֛ה מֵאִתִּ֖י לְדַבֵּ֥ר אֹתָֽךְ׃

‎<span id="024">24</span> ‏וַיֹּ֣אמֶר מִיכָ֔יְהוּ הִנְּךָ֥ רֹאֶ֖ה
בַּיּ֣וֹם הַה֑וּא אֲשֶׁ֥ר תָּב֛וֹא חֶ֥דֶר בְּחֶ֖דֶר לְהֵחָבֵֽא׃

‎<span id="025">25</span> ‏וַיֹּ֙אמֶר֙ מֶ֣לֶךְ יִשְׂרָאֵ֔ל קְחוּ֙
אֶת־מִיכָ֔יְהוּ וַהֲשִׁיבֻ֖הוּ אֶל־אָמ֣וֹן שַׂר־הָעִ֑יר וְאֶל־יוֹאָ֖שׁ
בֶּן־הַמֶּֽלֶךְ׃

‎<span id="026">26</span> ‏וַאֲמַרְתֶּ֗ם כֹּ֚ה אָמַ֣ר הַמֶּ֔לֶךְ
שִׂ֥ימוּ זֶ֖ה בֵּ֣ית הַכֶּ֑לֶא וְהַאֲכִלֻ֜הוּ לֶ֤חֶם לַ֙חַץ֙ וּמַ֣יִם
לַ֔חַץ עַ֖ד שׁוּבִ֥י בְשָׁלֽוֹם׃

‎<span id="027">27</span> ‏וַיֹּ֣אמֶר מִיכָ֔יְהוּ אִם־שׁ֤וֹב תָּשׁוּב֙
בְּשָׁל֔וֹם לֹא־דִבֶּ֥ר יְהוָ֖ה בִּ֑י וַיֹּ֕אמֶר שִׁמְע֖וּ עַמִּ֥ים
כֻּלָּֽם׃ פ

‎<span id="028">28</span> ‏וַיַּ֧עַל מֶֽלֶךְ־יִשְׂרָאֵ֛ל וִֽיהוֹשָׁפָ֥ט
מֶֽלֶךְ־יְהוּדָ֖ה אֶל־רָמֹ֥ת גִּלְעָֽד׃

‎<span id="029">29</span> ‏וַיֹּאמֶר֩ מֶ֨לֶךְ יִשְׂרָאֵ֜ל
אֶל־יְהוֹשָׁפָ֗ט הִתְחַפֵּשׂ֙ וָב֣וֹא בַמִּלְחָמָ֔ה וְאַתָּ֖ה לְבַ֣שׁ
בְּגָדֶ֑יךָ וַיִּתְחַפֵּשׂ֙ מֶ֣לֶךְ יִשְׂרָאֵ֔ל וַיָּבֹ֖אוּ
בַּמִּלְחָמָֽה׃

‎<span id="030">30</span> ‏וּמֶ֣לֶךְ אֲרָ֡ם צִוָּה֩ אֶת־שָׂרֵ֨י הָרֶ֤כֶב
אֲשֶׁר־לוֹ֙ לֵאמֹ֔ר לֹ֚א תִּלָּ֣חֲמ֔וּ אֶת־הַקָּטֹ֖ן אֶת־הַגָּד֑וֹל
כִּ֛י אִֽם־אֶת־מֶ֥לֶךְ יִשְׂרָאֵ֖ל לְבַדּֽוֹ׃

‎<span id="031">31</span> ‏וַיְהִ֡י כִּרְאוֹת֩ שָׂרֵ֨י הָרֶ֜כֶב
אֶת־יְהוֹשָׁפָ֗ט וְהֵ֤מָּה אָֽמְרוּ֙ מֶ֣לֶךְ יִשְׂרָאֵ֣ל ה֔וּא
וַיָּסֹ֥בּוּ עָלָ֖יו לְהִלָּחֵ֑ם וַיִּזְעַ֤ק יְהֽוֹשָׁפָט֙ וַֽיהוָ֣ה
עֲזָר֔וֹ וַיְסִיתֵ֥ם אֱלֹהִ֖ים מִמֶּֽנּוּ׃

‎<span id="032">32</span> ‏וַיְהִ֗י כִּרְאוֹת֙ שָׂרֵ֣י הָרֶ֔כֶב כִּ֥י
לֹא־הָיָ֖ה מֶ֣לֶךְ יִשְׂרָאֵ֑ל וַיָּשֻׁ֖בוּ מֵאַחֲרָֽיו׃

‎<span id="033">33</span> ‏וְאִ֗ישׁ מָשַׁ֤ךְ בַּקֶּ֙שֶׁת֙ לְתֻמּ֔וֹ
וַיַּךְ֙ אֶת־מֶ֣לֶךְ יִשְׂרָאֵ֔ל בֵּ֥ין הַדְּבָקִ֖ים וּבֵ֣ין
הַשִּׁרְיָ֑ן וַיֹּ֣אמֶר לָֽרַכָּ֗ב הֲפֹ֧ךְ ידיך יָדְךָ֛ וְהוֹצֵאתַ֥נִי
מִן־הַֽמַּחֲנֶ֖ה כִּ֥י הָחֳלֵֽיתִי׃

‎<span id="034">34</span> ‏וַתַּ֤עַל הַמִּלְחָמָה֙ בַּיּ֣וֹם הַה֔וּא
וּמֶ֣לֶךְ יִשְׂרָאֵ֗ל הָיָ֨ה מַעֲמִ֧יד בַּמֶּרְכָּבָ֛ה נֹ֥כַח אֲרָ֖ם
עַד־הָעָ֑רֶב וַיָּ֕מָת לְעֵ֖ת בּ֥וֹא הַשָּֽׁמֶשׁ׃

1 wayəhî lîhwōšāfāṭ ‘ōšer wəḵāḇwōḏ lārōḇ wayyiṯəḥatēn
lə’<sup>a</sup>ḥə’āḇ:

2 wayyēreḏ ləqēṣ šānîm ’el-’<sup>a</sup>ḥə’āḇ ləšōmərwōn
wayyizəb<sup>a</sup>ḥ-lwō ’<sup>a</sup>ḥə’āḇ ṣō’n ûḇāqār lārōḇ wəlā‘ām
’ăšer ‘immwō wayəsîṯēhû l<sup>a</sup>‘ălwōṯ ’el-rāmwōṯ gilə‘āḏ:

3 wayyō’mer ’<sup>a</sup>ḥə’āḇ meleḵə-yiśərā’ēl ’el-yəhwōšāfāṭ meleḵə
yəhûḏâ hăṯēlēḵə ‘immî rāmōṯ gilə‘āḏ wayyō’mer lwō kāmwōnî ḵāmwōḵā
ûḵə‘amməḵā ‘ammî wə‘imməḵā bammiləḥāmâ:

4 wayyō’mer yəhwōšāfāṭ ’el-meleḵə yiśərā’ēl dərāš-nā’ ḵayywōm ’eṯ-dəḇar
yəhwâ:

5 wayyiqəbōṣ meleḵə-yiśərā’ēl ’eṯ-hannəḇi’îm ’arəb<sup>a</sup>‘ mē’wōṯ
’îš wayyō’mer ’ălēhem hănēlēḵə ’el-rāmōṯ gilə‘āḏ lammiləḥāmâ ’im-’eḥədāl
wayyō’mərû ‘ălēh wəyitēn hā’ĕlōhîm bəyaḏ hammeleḵə:

6 wayyō’mer yəhwōšāfāṭ ha’ên pōh nāḇî’ layhwâ ‘wōḏ wəniḏərəšâ mē’ōṯwō:

7 wayyō’mer meleḵə-yiśərā’ēl\| ’el-yəhwōšāfāṭ ‘wōḏ ’îš-’eḥāḏ liḏərwōš
’eṯ-yəhwâ mē’ōṯwō wa’ănî śənē’ṯîhû kî-’ênennû miṯənabē’ ‘ālay ləṭwōḇâ kî
ḵāl-yāmāyw lərā‘â hû’ mîḵāyəhû ḇen-yiməlā’ wayyō’mer yəhwōšāfāṭ
’al-yō’mar hammeleḵə kēn:

8 wayyiqərā’ meleḵə yiśərā’ēl ’el-sārîs ’eḥāḏ wayyō’mer mahēr mîḵâû
mîḵāyəhû ḇen-yiməlā’:

9 ûmeleḵə yiśərā’ēl wîhwōšāfāṭ meleḵə-yəhûḏâ ywōšəḇîm ’îš ‘al-kisə’wō
məlubāšîm bəḡāḏîm wəyōšəḇîm bəḡōren peṯ<sup>a</sup>ḥ š<sup>a</sup>‘ar
šōmərwōn wəḵāl-hannəḇî’îm miṯənabə’îm lifənêhem:

10 wayy<sup>a</sup>‘aś lwō ṣiḏəqîyâû ḇen-kən<sup>a</sup>‘ănâ qarənê
ḇarəzel wayyō’mer kōh-’āmar yəhwâ bə’ēlleh tənag<sup>a</sup>ḥ ’eṯ-’ărām
‘aḏ-kallwōṯām:

11 wəḵāl-hannəḇi’îm nibə’îm kēn lē’mōr ‘ălēh rāmōṯ gilə‘āḏ
wəhaṣəl<sup>a</sup>ḥ wənāṯan yəhwâ bəyaḏ hammeleḵə:

12 wəhammalə’āḵə ’ăšer-hālaḵə\| liqərō’ ləmîḵāyəhû diber ’ēlāyw lē’mōr
hinnēh diḇərê hannəḇi’îm peh-’eḥāḏ ṭwōḇ ’el-hammeleḵə wîhî-nā’ ḏəḇārəḵā
kə’<sup>a</sup>ḥaḏ mēhem wəḏibarətā ṭṭwōḇ:

13 wayyō’mer mîḵāyəhû ḥay-yəhwâ kî ’eṯ-’ăšer-yō’mar ’ĕlōhay ’ōṯwō
’ăḏabēr:

14 wayyāḇō’ ’el-hammeleḵə wayyō’mer hammeleḵə ’ēlāyw mîḵâ hănēlēḵə
’el-rāmōṯ gilə‘āḏ lammiləḥāmâ ’im-’eḥədāl wayyō’mer ‘ălû wəhaṣəlîḥû
wəyinnāṯənû bəyeḏəḵem:

15 wayyō’mer ’ēlāyw hammeleḵə ‘aḏ-kammeh fə‘āmîm ’ănî mašəbî‘eḵā ’ăšer
lō’-ṯəḏabēr ’ēlay raq-’ĕmeṯ bəšēm yəhwâ:

16 wayyō’mer rā’îṯî ’eṯ-kāl-yiśərā’ēl nəfwōṣîm ‘al-hehārîm kaṣṣō’n ’ăšer
’ên-lâen rō‘eh wayyō’mer yəhwâ lō’-’ăḏōnîm lā’ēlleh yāšûḇû ’îš-ləḇêṯwō
bəšālwōm:

17 wayyō’mer meleḵə-yiśərā’ēl ’el-yəhwōšāfāṭ hălō’ ’āmarətî ’ēleyḵā
lō’-yiṯənabē’ ‘ālay ṭwōḇ kî ’im-lərā‘: s

18 wayyō’mer lāḵēn šimə‘û ḏəḇar-yəhwâ rā’îṯî ’eṯ-yəhwâ ywōšēḇ
‘al-kisə’wō wəḵāl-ṣəḇā’ haššāmayim ‘ōməḏîm ‘al-yəmînwō ûśəmō’lwō:

19 wayyō’mer yəhwâ mî yəfateh ’eṯ-’<sup>a</sup>ḥə’āḇ meleḵə-yiśərā’ēl
wəy<sup>a</sup>‘al wəyipōl bərāmwōṯ gilə‘āḏ wayyō’mer zeh ’ōmēr kāḵâ
wəzeh ’ōmēr kāḵâ:

20 wayyēṣē’ hārûḥa wayy<sup>a</sup>‘ămōḏ lifənê yəhwâ wayyō’mer ’ănî
’ăfatennû wayyō’mer yəhwâ ’ēlāyw bammâ:

21 wayyō’mer ’ēṣē’ wəhāyîṯî lərûḥa šeqer bəfî kāl-nəḇî’āyw wayyō’mer
təfateh wəḡam-tûḵāl ṣē’ w<sup>a</sup>‘ăśēh-ḵēn:

22 wə‘atâ hinnēh nāṯan yəhwâ rûḥa šeqer bəfî nəḇî’eyḵā ’ēlleh wayhwâ
diber ‘āleyḵā rā‘â: s

23 wayyigaš ṣiḏəqîyâû ḇen-kən<sup>a</sup>‘ănâ wayyaḵə ’eṯ-mîḵāyəhû
‘al-halleḥî wayyō’mer ’ê zeh hadereḵə ‘āḇar rûḥa-yəhwâ mē’itî ləḏabēr
’ōṯāḵə:

24 wayyō’mer mîḵāyəhû hinnəḵā rō’eh bayywōm hahû’ ’ăšer tāḇwō’ ḥeḏer
bəḥeḏer ləhēḥāḇē’:

25 wayyō’mer meleḵə yiśərā’ēl qəḥû ’eṯ-mîḵāyəhû wahăšîḇuhû ’el-’āmwōn
śar-hā‘îr wə’el-ywō’āš ben-hammeleḵə:

26 wa’ămarətem kōh ’āmar hammeleḵə śîmû zeh bêṯ hakele’ wəha’ăḵiluhû
leḥem l<sup>a</sup>ḥaṣ ûmayim l<sup>a</sup>ḥaṣ ‘aḏ šûḇî ḇəšālwōm:

27 wayyō’mer mîḵāyəhû ’im-šwōḇ tāšûḇ bəšālwōm lō’-ḏiber yəhwâ bî
wayyō’mer šimə‘û ‘ammîm kullām: f

28 wayy<sup>a</sup>‘al meleḵə-yiśərā’ēl wîhwōšāfāṭ meleḵə-yəhûḏâ
’el-rāmōṯ gilə‘āḏ:

29 wayyō’mer meleḵə yiśərā’ēl ’el-yəhwōšāfāṭ hiṯəḥapēś wāḇwō’
ḇammiləḥāmâ wə’atâ ləḇaš bəḡāḏeyḵā wayyiṯəḥapēś meleḵə yiśərā’ēl
wayyāḇō’û bammiləḥāmâ:

30 ûmeleḵə ’ărām ṣiûâ ’eṯ-śārê hāreḵeḇ ’ăšer-lwō lē’mōr lō’ tillāḥămû
’eṯ-haqqāṭōn ’eṯ-hagāḏwōl kî ’im-’eṯ-meleḵə yiśərā’ēl ləḇadwō:

31 wayəhî kirə’wōṯ śārê hāreḵeḇ ’eṯ-yəhwōšāfāṭ wəhēmmâ ’āmərû meleḵə
yiśərā’ēl hû’ wayyāsōbû ‘ālāyw ləhillāḥēm wayyizə‘aq yəhwōšāfāṭ wayhwâ
‘ăzārwō wayəsîṯēm ’ĕlōhîm mimmennû:

32 wayəhî kirə’wōṯ śārê hāreḵeḇ kî lō’-hāyâ meleḵə yiśərā’ēl wayyāšuḇû
mē’<sup>a</sup>ḥărāyw:

33 wə’îš māšaḵə baqqešeṯ ləṯummwō wayyaḵə ’eṯ-meleḵə yiśərā’ēl bên
hadəḇāqîm ûḇên hašširəyān wayyō’mer lārakāḇ hăfōḵə yāḏeyḵā yāḏəḵā
wəhwōṣē’ṯanî min-hamm<sup>a</sup>ḥăneh kî hāḥŏlêṯî:

34 wat<sup>a</sup>‘al hammiləḥāmâ bayywōm hahû’ ûmeleḵə yiśərā’ēl hāyâ
m<sup>a</sup>‘ămîḏ bammerəkāḇâ nōḵ<sup>a</sup>ḥ ’ărām ‘aḏ-hā‘āreḇ
wayyāmāṯ lə‘ēṯ bwō’ haššāmeš:

------------------------------------------------------------------------

[Next: 2 Chronicles (2 Divrey Yamim) Chapter 19](ch2019)
