[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ecc006)  [KJV](../kjv/ecc006)  [Sep](../sep/ecc006) 
[Vul](../vul/ecc006)   
  
[Ecclesiastes (Qohelet) Index](ecc)  
  [Previous](ecc005)  [Next](ecc007) 

------------------------------------------------------------------------

### Tanach (Hebrew): Ecclesiastes (Qohelet) Chapter 6

‎<span id="001">1</span> ‏יֵ֣שׁ רָעָ֔ה אֲשֶׁ֥ר רָאִ֖יתִי תַּ֣חַת
הַשָּׁ֑מֶשׁ וְרַבָּ֥ה הִ֖יא עַל־הָאָדָֽם׃

‎<span id="002">2</span> ‏אִ֣ישׁ אֲשֶׁ֣ר יִתֶּן־ל֣וֹ הָאֱלֹהִ֡ים עֹשֶׁר֩
וּנְכָסִ֨ים וְכָב֜וֹד וְֽאֵינֶ֨נּוּ חָסֵ֥ר לְנַפְשׁ֣וֹ׀ מִכֹּ֣ל
אֲשֶׁר־יִתְאַוֶּ֗ה וְלֹֽא־יַשְׁלִיטֶ֤נּוּ הָֽאֱלֹהִים֙ לֶאֱכֹ֣ל
מִמֶּ֔נּוּ כִּ֛י אִ֥ישׁ נָכְרִ֖י יֹֽאכֲלֶ֑נּוּ זֶ֥ה הֶ֛בֶל וָחֳלִ֥י רָ֖ע
הֽוּא׃

‎<span id="003">3</span> ‏אִם־יוֹלִ֣יד אִ֣ישׁ מֵאָ֡ה וְשָׁנִים֩ רַבּ֨וֹת
יִֽחְיֶ֜ה וְרַ֣ב׀ שֶׁיִּהְי֣וּ יְמֵֽי־שָׁנָ֗יו וְנַפְשׁוֹ֙
לֹא־תִשְׂבַּ֣ע מִן־הַטּוֹבָ֔ה וְגַם־קְבוּרָ֖ה לֹא־הָ֣יְתָה לּ֑וֹ
אָמַ֕רְתִּי ט֥וֹב מִמֶּ֖נּוּ הַנָּֽפֶל׃

‎<span id="004">4</span> ‏כִּֽי־בַהֶ֥בֶל בָּ֖א וּבַחֹ֣שֶׁךְ יֵלֵ֑ךְ
וּבַחֹ֖שֶׁךְ שְׁמ֥וֹ יְכֻסֶּֽה׃

‎<span id="005">5</span> ‏גַּם־שֶׁ֥מֶשׁ לֹא־רָאָ֖ה וְלֹ֣א יָדָ֑ע נַ֥חַת
לָזֶ֖ה מִזֶּֽה׃

‎<span id="006">6</span> ‏וְאִלּ֣וּ חָיָ֗ה אֶ֤לֶף שָׁנִים֙ פַּעֲמַ֔יִם
וְטוֹבָ֖ה לֹ֣א רָאָ֑ה הֲלֹ֛א אֶל־מָק֥וֹם אֶחָ֖ד הַכֹּ֥ל הוֹלֵֽךְ׃

‎<span id="007">7</span> ‏כָּל־עֲמַ֥ל הָאָדָ֖ם לְפִ֑יהוּ
וְגַם־הַנֶּ֖פֶשׁ לֹ֥א תִמָּלֵֽא׃

‎<span id="008">8</span> ‏כִּ֛י מַה־יּוֹתֵ֥ר לֶחָכָ֖ם מִֽן־הַכְּסִ֑יל
מַה־לֶּעָנִ֣י יוֹדֵ֔עַ לַהֲלֹ֖ךְ נֶ֥גֶד הַחַיִּֽים׃

‎<span id="009">9</span> ‏ט֛וֹב מַרְאֵ֥ה עֵינַ֖יִם מֵֽהֲלָךְ־נָ֑פֶשׁ
גַּם־זֶ֥ה הֶ֖בֶל וּרְע֥וּת רֽוּחַ׃

‎<span id="010">10</span> ‏מַה־שֶּֽׁהָיָ֗ה כְּבָר֙ נִקְרָ֣א שְׁמ֔וֹ
וְנוֹדָ֖ע אֲשֶׁר־ה֣וּא אָדָ֑ם וְלֹא־יוּכַ֣ל לָדִ֔ין עִ֥ם שהתקיף
שֶׁתַּקִּ֖יף מִמֶּֽנּוּ׃

‎<span id="011">11</span> ‏כִּ֛י יֵשׁ־דְּבָרִ֥ים הַרְבֵּ֖ה מַרְבִּ֣ים
הָ֑בֶל מַה־יֹּתֵ֖ר לָאָדָֽם׃

‎<span id="012">12</span> ‏כִּ֣י מִֽי־יוֹדֵעַ֩ מַה־טּ֨וֹב לָֽאָדָ֜ם
בַּֽחַיִּ֗ים מִסְפַּ֛ר יְמֵי־חַיֵּ֥י הֶבְל֖וֹ וְיַעֲשֵׂ֣ם כַּצֵּ֑ל
אֲשֶׁר֙ מִֽי־יַגִּ֣יד לָֽאָדָ֔ם מַה־יִּהְיֶ֥ה אַחֲרָ֖יו תַּ֥חַת
הַשָּֽׁמֶשׁ׃

1 yēš rā‘â ’ăšer rā’îṯî t<sup>a</sup>ḥaṯ haššāmeš wərabâ hî’
‘al-hā’āḏām:

2 ’îš ’ăšer yiten-lwō hā’ĕlōhîm ‘ōšer ûnəḵāsîm wəḵāḇwōḏ wə’ênennû ḥāsēr
lənafəšwō\| mikōl ’ăšer-yiṯə’aûeh wəlō’-yašəlîṭennû hā’ĕlōhîm le’ĕḵōl
mimmennû kî ’îš nāḵərî yō’ḵălennû zeh heḇel wāḥŏlî rā‘ hû’:

3 ’im-ywōlîḏ ’îš mē’â wəšānîm rabwōṯ yiḥəyeh wəraḇ\| šeyyihəyû
yəmê-šānāyw wənafəšwō lō’-ṯiśəb<sup>a</sup>‘ min-haṭṭwōḇâ wəḡam-qəḇûrâ
lō’-hāyəṯâ llwō ’āmarətî ṭwōḇ mimmennû hannāfel:

4 kî-ḇaheḇel bā’ ûḇ<sup>a</sup>ḥōšeḵə yēlēḵə ûḇ<sup>a</sup>ḥōšeḵə šəmwō
yəḵusseh:

5 gam-šemeš lō’-rā’â wəlō’ yāḏā‘ n<sup>a</sup>ḥaṯ lāzeh mizzeh:

6 wə’illû ḥāyâ ’elef šānîm p<sup>a</sup>‘ămayim wəṭwōḇâ lō’ rā’â hălō’
’el-māqwōm ’eḥāḏ hakōl hwōlēḵə:

7 kāl-‘ămal hā’āḏām ləfîhû wəḡam-hannefeš lō’ ṯimmālē’:

8 kî mah-yywōṯēr leḥāḵām min-hakəsîl mah-lle‘ānî ywōḏē‘a lahălōḵə neḡeḏ
h<sup>a</sup>ḥayyîm:

9 ṭwōḇ marə’ēh ‘ênayim mēhălāḵə-nāfeš gam-zeh heḇel ûrə‘ûṯ rûḥa:

10 mah-ššehāyâ kəḇār niqərā’ šəmwō wənwōḏā‘ ’ăšer-hû’ ’āḏām wəlō’-yûḵal
lāḏîn ‘im šehaṯəqîf šetaqqîf mimmennû:

11 kî yēš-dəḇārîm harəbēh marəbîm hāḇel mah-yyōṯēr lā’āḏām:

12 kî mî-ywōḏē‘a mah-ṭṭwōḇ lā’āḏām b<sup>a</sup>ḥayyîm misəpar
yəmê-ḥayyê heḇəlwō wəy<sup>a</sup>‘ăśēm kaṣṣēl ’ăšer mî-yagîḏ lā’āḏām
mah-yyihəyeh ’<sup>a</sup>ḥărāyw t<sup>a</sup>ḥaṯ haššāmeš:

------------------------------------------------------------------------

[Next: Ecclesiastes (Qohelet) Chapter 7](ecc007)
