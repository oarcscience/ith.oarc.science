[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/eze010)  [KJV](../kjv/eze010)  [Sep](../sep/eze010) 
[Vul](../vul/eze010)   
  
[Ezekiel (Yechezqel) Index](eze)  
  [Previous](eze009)  [Next](eze011) 

------------------------------------------------------------------------

### Tanach (Hebrew): Ezekiel (Yechezqel) Chapter 10

‎<span id="001">1</span> ‏וָאֶרְאֶ֗ה וְהִנֵּ֤ה אֶל־הָרָקִ֙יעַ֙ אֲשֶׁר֙
עַל־רֹ֣אשׁ הַכְּרֻבִ֔ים כְּאֶ֣בֶן סַפִּ֔יר כְּמַרְאֵ֖ה דְּמ֣וּת כִּסֵּ֑א
נִרְאָ֖ה עֲלֵיהֶֽם׃

‎<span id="002">2</span> ‏וַיֹּ֜אמֶר אֶל־הָאִ֣ישׁ׀ לְבֻ֣שׁ הַבַּדִּ֗ים
וַיֹּ֡אמֶר בֹּא֩ אֶל־בֵּינ֨וֹת לַגַּלְגַּ֜ל אֶל־תַּ֣חַת לַכְּר֗וּב
וּמַלֵּ֨א חָפְנֶ֤יךָ גַֽחֲלֵי־אֵשׁ֙ מִבֵּינ֣וֹת לַכְּרֻבִ֔ים וּזְרֹ֖ק
עַל־הָעִ֑יר וַיָּבֹ֖א לְעֵינָֽי׃

‎<span id="003">3</span> ‏וְהַכְּרֻבִ֗ים עֹֽמְדִ֛ים מִימִ֥ין לַבַּ֖יִת
בְּבֹא֣וֹ הָאִ֑ישׁ וְהֶעָנָ֣ן מָלֵ֔א אֶת־הֶחָצֵ֖ר הַפְּנִימִֽית׃

‎<span id="004">4</span> ‏וַיָּ֤רָם כְּבוֹד־יְהוָה֙ מֵעַ֣ל הַכְּר֔וּב
עַ֖ל מִפְתַּ֣ן הַבָּ֑יִת וַיִּמָּלֵ֤א הַבַּ֙יִת֙ אֶת־הֶ֣עָנָ֔ן
וְהֶֽחָצֵר֙ מָֽלְאָ֔ה אֶת־נֹ֖גַהּ כְּב֥וֹד יְהוָֽה׃

‎<span id="005">5</span> ‏וְקוֹל֙ כַּנְפֵ֣י הַכְּרוּבִ֔ים נִשְׁמַ֕ע
עַד־הֶחָצֵ֖ר הַחִיצֹנָ֑ה כְּק֥וֹל אֵל־שַׁדַּ֖י בְּדַבְּרֽוֹ׃

‎<span id="006">6</span> ‏וַיְהִ֗י בְּצַוֹּתוֹ֙ אֶת־הָאִ֤ישׁ
לְבֻֽשׁ־הַבַּדִּים֙ לֵאמֹ֔ר קַ֥ח אֵשׁ֙ מִבֵּינ֣וֹת לַגַּלְגַּ֔ל
מִבֵּינ֖וֹת לַכְּרוּבִ֑ים וַיָּבֹא֙ וַֽיַּעֲמֹ֔ד אֵ֖צֶל הָאוֹפָֽן׃

‎<span id="007">7</span> ‏וַיִּשְׁלַח֩ הַכְּר֨וּב אֶת־יָד֜וֹ מִבֵּינ֣וֹת
לַכְּרוּבִ֗ים אֶל־הָאֵשׁ֙ אֲשֶׁר֙ בֵּינ֣וֹת הַכְּרֻבִ֔ים וַיִּשָּׂא֙
וַיִּתֵּ֔ן אֶל־חָפְנֵ֖י לְבֻ֣שׁ הַבַּדִּ֑ים וַיִּקַּ֖ח וַיֵּצֵֽא׃

‎<span id="008">8</span> ‏וַיֵּרָ֖א לַכְּרֻבִ֑ים תַּבְנִית֙ יַד־אָדָ֔ם
תַּ֖חַת כַּנְפֵיהֶֽם׃

‎<span id="009">9</span> ‏וָאֶרְאֶ֗ה וְהִנֵּ֨ה אַרְבָּעָ֣ה אוֹפַנִּים֮
אֵ֣צֶל הַכְּרוּבִים֒ אוֹפַ֣ן אֶחָ֗ד אֵ֚צֶל הַכְּר֣וּב אֶחָ֔ד וְאוֹפַ֣ן
אֶחָ֔ד אֵ֖צֶל הַכְּר֣וּב אֶחָ֑ד וּמַרְאֵה֙ הָא֣וֹפַנִּ֔ים כְּעֵ֖ין
אֶ֥בֶן תַּרְשִֽׁישׁ׃

‎<span id="010">10</span> ‏וּמַ֨רְאֵיהֶ֔ם דְּמ֥וּת אֶחָ֖ד
לְאַרְבַּעְתָּ֑ם כַּאֲשֶׁ֛ר יִהְיֶ֥ה הָאוֹפַ֖ן בְּת֥וֹךְ הָאוֹפָֽן׃

‎<span id="011">11</span> ‏בְּלֶכְתָּ֗ם אֶל־אַרְבַּ֤עַת רִבְעֵיהֶם֙
יֵלֵ֔כוּ לֹ֥א יִסַּ֖בּוּ בְּלֶכְתָּ֑ם כִּ֣י הַמָּק֞וֹם אֲשֶׁר־יִפְנֶ֤ה
הָרֹאשׁ֙ אַחֲרָ֣יו יֵלֵ֔כוּ לֹ֥א יִסַּ֖בּוּ בְּלֶכְתָּֽם׃

‎<span id="012">12</span> ‏וְכָל־בְּשָׂרָם֙ וְגַבֵּהֶ֔ם וִֽידֵיהֶ֖ם
וְכַנְפֵיהֶ֑ם וְהָאֽוֹפַנִּ֗ים מְלֵאִ֤ים עֵינַ֙יִם֙ סָבִ֔יב
לְאַרְבַּעְתָּ֖ם אוֹפַנֵּיהֶֽם׃

‎<span id="013">13</span> ‏לָא֖וֹפַנִּ֑ים לָהֶ֛ם קוֹרָ֥א הַגַּלְגַּ֖ל
בְּאָזְנָֽי׃

‎<span id="014">14</span> ‏וְאַרְבָּעָ֥ה פָנִ֖ים לְאֶחָ֑ד פְּנֵ֨י
הָאֶחָ֜ד פְּנֵ֣י הַכְּר֗וּב וּפְנֵ֤י הַשֵּׁנִי֙ פְּנֵ֣י אָדָ֔ם
וְהַשְּׁלִישִׁי֙ פְּנֵ֣י אַרְיֵ֔ה וְהָרְבִיעִ֖י פְּנֵי־נָֽשֶׁר׃

‎<span id="015">15</span> ‏וַיֵּרֹ֖מּוּ הַכְּרוּבִ֑ים הִ֣יא הַחַיָּ֔ה
אֲשֶׁ֥ר רָאִ֖יתִי בִּֽנְהַר־כְּבָֽר׃

‎<span id="016">16</span> ‏וּבְלֶ֙כֶת֙ הַכְּרוּבִ֔ים יֵלְכ֥וּ
הָאוֹפַנִּ֖ים אֶצְלָ֑ם וּבִשְׂאֵ֨ת הַכְּרוּבִ֜ים אֶת־כַּנְפֵיהֶ֗ם
לָרוּם֙ מֵעַ֣ל הָאָ֔רֶץ לֹא־יִסַּ֧בּוּ הָאוֹפַנִּ֛ים גַּם־הֵ֖ם
מֵאֶצְלָֽם׃

‎<span id="017">17</span> ‏בְּעָמְדָ֣ם יַעֲמֹ֔דוּ וּבְרוֹמָ֖ם יֵר֣וֹמּוּ
אוֹתָ֑ם כִּ֛י ר֥וּחַ הַחַיָּ֖ה בָּהֶֽם׃

‎<span id="018">18</span> ‏וַיֵּצֵא֙ כְּב֣וֹד יְהוָ֔ה מֵעַ֖ל מִפְתַּ֣ן
הַבָּ֑יִת וַֽיַּעֲמֹ֖ד עַל־הַכְּרוּבִֽים׃

‎<span id="019">19</span> ‏וַיִּשְׂא֣וּ הַכְּרוּבִ֣ים אֶת־כַּ֠נְפֵיהֶם
וַיֵּר֨וֹמּוּ מִן־הָאָ֤רֶץ לְעֵינַי֙ בְּצֵאתָ֔ם וְהָאֽוֹפַנִּ֖ים
לְעֻמָּתָ֑ם וַֽיַּעֲמֹ֗ד פֶּ֣תַח שַׁ֤עַר בֵּית־יְהוָה֙ הַקַּדְמוֹנִ֔י
וּכְב֧וֹד אֱלֹהֵֽי־יִשְׂרָאֵ֛ל עֲלֵיהֶ֖ם מִלְמָֽעְלָה׃

‎<span id="020">20</span> ‏הִ֣יא הַחַיָּ֗ה אֲשֶׁ֥ר רָאִ֛יתִי תַּ֥חַת
אֱלֹהֵֽי־יִשְׂרָאֵ֖ל בִּֽנְהַר־כְּבָ֑ר וָאֵדַ֕ע כִּ֥י כְרוּבִ֖ים
הֵֽמָּה׃

‎<span id="021">21</span> ‏אַרְבָּעָ֨ה אַרְבָּעָ֤ה פָנִים֙ לְאֶחָ֔ד
וְאַרְבַּ֥ע כְּנָפַ֖יִם לְאֶחָ֑ד וּדְמוּת֙ יְדֵ֣י אָדָ֔ם תַּ֖חַת
כַּנְפֵיהֶֽם׃

‎<span id="022">22</span> ‏וּדְמ֣וּת פְּנֵיהֶ֔ם הֵ֣מָּה הַפָּנִ֗ים
אֲשֶׁ֤ר רָאִ֙יתִי֙ עַל־נְהַר־כְּבָ֔ר מַרְאֵיהֶ֖ם וְאוֹתָ֑ם אִ֛ישׁ
אֶל־עֵ֥בֶר פָּנָ֖יו יֵלֵֽכוּ׃

1 wā’erə’eh wəhinnēh ’el-hārāqî‘a ’ăšer ‘al-rō’š hakəruḇîm kə’eḇen sapîr
kəmarə’ēh dəmûṯ kissē’ nirə’â ‘ălêhem:

2 wayyō’mer ’el-hā’îš\| ləḇuš habadîm wayyō’mer bō’ ’el-bênwōṯ lagaləgal
’el-t<sup>a</sup>ḥaṯ lakərûḇ ûmallē’ ḥāfəneyḵā ḡ<sup>a</sup>ḥălê-’ēš
mibênwōṯ lakəruḇîm ûzərōq ‘al-hā‘îr wayyāḇō’ lə‘ênāy:

3 wəhakəruḇîm ‘ōməḏîm mîmîn labayiṯ bəḇō’wō hā’îš wəhe‘ānān mālē’
’eṯ-heḥāṣēr hapənîmîṯ:

4 wayyārām kəḇwōḏ-yəhwâ mē‘al hakərûḇ ‘al mifətan habāyiṯ wayyimmālē’
habayiṯ ’eṯ-he‘ānān wəheḥāṣēr mālə’â ’eṯ-nōḡ<sup>a</sup>h kəḇwōḏ yəhwâ:

5 wəqwōl kanəfê hakərûḇîm nišəm<sup>a</sup>‘ ‘aḏ-heḥāṣēr
h<sup>a</sup>ḥîṣōnâ kəqwōl ’ēl-šaday bəḏabərwō:

6 wayəhî bəṣaûōṯwō ’eṯ-hā’îš ləḇuš-habadîm lē’mōr q<sup>a</sup>ḥ ’ēš
mibênwōṯ lagaləgal mibênwōṯ lakərûḇîm wayyāḇō’ wayy<sup>a</sup>‘ămōḏ
’ēṣel hā’wōfān:

7 wayyišəl<sup>a</sup>ḥ hakərûḇ ’eṯ-yāḏwō mibênwōṯ lakərûḇîm ’el-hā’ēš
’ăšer bênwōṯ hakəruḇîm wayyiśśā’ wayyitēn ’el-ḥāfənê ləḇuš habadîm
wayyiqq<sup>a</sup>ḥ wayyēṣē’:

8 wayyērā’ lakəruḇîm taḇənîṯ yaḏ-’āḏām t<sup>a</sup>ḥaṯ kanəfêhem:

9 wā’erə’eh wəhinnēh ’arəbā‘â ’wōfannîm ’ēṣel hakərûḇîm ’wōfan ’eḥāḏ
’ēṣel hakərûḇ ’eḥāḏ wə’wōfan ’eḥāḏ ’ēṣel hakərûḇ ’eḥāḏ ûmarə’ēh
hā’wōfannîm kə‘ên ’eḇen tarəšîš:

10 ûmarə’êhem dəmûṯ ’eḥāḏ lə’arəb<sup>a</sup>‘ətām ka’ăšer yihəyeh
hā’wōfan bəṯwōḵə hā’wōfān:

11 bəleḵətām ’el-’arəb<sup>a</sup>‘aṯ riḇə‘êhem yēlēḵû lō’ yissabû
bəleḵətām kî hammāqwōm ’ăšer-yifəneh hārō’š ’<sup>a</sup>ḥărāyw yēlēḵû
lō’ yissabû bəleḵətām:

12 wəḵāl-bəśārām wəḡabēhem wîḏêhem wəḵanəfêhem wəhā’wōfannîm məlē’îm
‘ênayim sāḇîḇ lə’arəb<sup>a</sup>‘ətām ’wōfannêhem:

13 lā’wōfannîm lâem qwōrā’ hagaləgal bə’āzənāy:

14 wə’arəbā‘â fānîm lə’eḥāḏ pənê hā’eḥāḏ pənê hakərûḇ ûfənê haššēnî pənê
’āḏām wəhaššəlîšî pənê ’arəyēh wəhārəḇî‘î pənê-nāšer:

15 wayyērōmmû hakərûḇîm hî’ h<sup>a</sup>ḥayyâ ’ăšer rā’îṯî
binəhar-kəḇār:

16 ûḇəleḵeṯ hakərûḇîm yēləḵû hā’wōfannîm ’eṣəlām ûḇiśə’ēṯ hakərûḇîm
’eṯ-kanəfêhem lārûm mē‘al hā’āreṣ lō’-yissabû hā’wōfannîm gam-hēm
mē’eṣəlām:

17 bə‘āməḏām y<sup>a</sup>‘ămōḏû ûḇərwōmām yērwōmmû ’wōṯām kî rûḥa
h<sup>a</sup>ḥayyâ bâem:

18 wayyēṣē’ kəḇwōḏ yəhwâ mē‘al mifətan habāyiṯ wayy<sup>a</sup>‘ămōḏ
‘al-hakərûḇîm:

19 wayyiśə’û hakərûḇîm ’eṯ-kanəfêhem wayyērwōmmû min-hā’āreṣ lə‘ênay
bəṣē’ṯām wəhā’wōfannîm lə‘ummāṯām wayy<sup>a</sup>‘ămōḏ peṯ<sup>a</sup>ḥ
š<sup>a</sup>‘ar bêṯ-yəhwâ haqqaḏəmwōnî ûḵəḇwōḏ ’ĕlōhê-yiśərā’ēl ‘ălêhem
miləmā‘əlâ:

20 hî’ h<sup>a</sup>ḥayyâ ’ăšer rā’îṯî t<sup>a</sup>ḥaṯ ’ĕlōhê-yiśərā’ēl
binəhar-kəḇār wā’ēḏ<sup>a</sup>‘ kî ḵərûḇîm hēmmâ:

21 ’arəbā‘â ’arəbā‘â fānîm lə’eḥāḏ wə’arəb<sup>a</sup>‘ kənāfayim
lə’eḥāḏ ûḏəmûṯ yəḏê ’āḏām t<sup>a</sup>ḥaṯ kanəfêhem:

22 ûḏəmûṯ pənêhem hēmmâ hapānîm ’ăšer rā’îṯî ‘al-nəhar-kəḇār marə’êhem
wə’wōṯām ’îš ’el-‘ēḇer pānāyw yēlēḵû:

------------------------------------------------------------------------

[Next: Ezekiel (Yechezqel) Chapter 11](eze011)
