[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/dan009)  [KJV](../kjv/dan009) 
[Sep:Dan](../sep/dan009)  [Sep:DaT](../sep/dat009) 
[Vul](../vul/dan009)   
  
[Daniel (Daniyel) Index](dan)  
  [Previous](dan008)  [Next](dan010) 

------------------------------------------------------------------------

### Tanach (Hebrew): Daniel (Daniyel) Chapter 9

‎<span id="001">1</span> ‏בִּשְׁנַ֣ת אַחַ֗ת לְדָרְיָ֛וֶשׁ
בֶּן־אֲחַשְׁוֵר֖וֹשׁ מִזֶּ֣רַע מָדָ֑י אֲשֶׁ֣ר הָמְלַ֔ךְ עַ֖ל מַלְכ֥וּת
כַּשְׂדִּֽים׃

‎<span id="002">2</span> ‏בִּשְׁנַ֤ת אַחַת֙ לְמָלְכ֔וֹ אֲנִי֙
דָּֽנִיֵּ֔אל בִּינֹ֖תִי בַּסְּפָרִ֑ים מִסְפַּ֣ר הַשָּׁנִ֗ים אֲשֶׁ֨ר
הָיָ֤ה דְבַר־יְהוָה֙ אֶל־יִרְמִיָ֣ה הַנָּבִ֔יא לְמַלֹּ֛אות לְחָרְב֥וֹת
יְרוּשָׁלִַ֖ם שִׁבְעִ֥ים שָׁנָֽה׃

‎<span id="003">3</span> ‏וָאֶתְּנָ֣ה אֶת־פָּנַ֗י אֶל־אֲדֹנָי֙
הָֽאֱלֹהִ֔ים לְבַקֵּ֥שׁ תְּפִלָּ֖ה וְתַחֲנוּנִ֑ים בְּצ֖וֹם וְשַׂ֥ק
וָאֵֽפֶר׃

‎<span id="004">4</span> ‏וָֽאֶתְפַּֽלְלָ֛ה לַיהוָ֥ה אֱלֹהַ֖י
וָאֶתְוַדֶּ֑ה וָאֹֽמְרָ֗ה אָנָּ֤א אֲדֹנָי֙ הָאֵ֤ל הַגָּדוֹל֙
וְהַנּוֹרָ֔א שֹׁמֵ֤ר הַבְּרִית֙ וְֽהַחֶ֔סֶד לְאֹהֲבָ֖יו וּלְשֹׁמְרֵ֥י
מִצְוֹתָֽיו׃

‎<span id="005">5</span> ‏חָטָ֥אנוּ וְעָוִ֖ינוּ והרשענו הִרְשַׁ֣עְנוּ
וּמָרָ֑דְנוּ וְס֥וֹר מִמִּצְוֹתֶ֖ךָ וּמִמִּשְׁפָּטֶֽיךָ׃

‎<span id="006">6</span> ‏וְלֹ֤א שָׁמַ֙עְנוּ֙ אֶל־עֲבָדֶ֣יךָ
הַנְּבִיאִ֔ים אֲשֶׁ֤ר דִּבְּרוּ֙ בְּשִׁמְךָ֔ אֶל־מְלָכֵ֥ינוּ שָׂרֵ֖ינוּ
וַאֲבֹתֵ֑ינוּ וְאֶ֖ל כָּל־עַ֥ם הָאָֽרֶץ׃

‎<span id="007">7</span> ‏לְךָ֤ אֲדֹנָי֙ הַצְּדָקָ֔ה וְלָ֛נוּ בֹּ֥שֶׁת
הַפָּנִ֖ים כַּיּ֣וֹם הַזֶּ֑ה לְאִ֤ישׁ יְהוּדָה֙ וּלְיוֹשְׁבֵ֣י
יְרֽוּשָׁלִַ֔ם וּֽלְכָל־יִשְׂרָאֵ֞ל הַקְּרֹבִ֣ים וְהָרְחֹקִ֗ים
בְּכָל־הָֽאֲרָצוֹת֙ אֲשֶׁ֣ר הִדַּחְתָּ֣ם שָׁ֔ם בְּמַעֲלָ֖ם אֲשֶׁ֥ר
מָֽעֲלוּ־בָֽךְ׃

‎<span id="008">8</span> ‏יְהוָ֗ה לָ֚נוּ בֹּ֣שֶׁת הַפָּנִ֔ים
לִמְלָכֵ֥ינוּ לְשָׂרֵ֖ינוּ וְלַאֲבֹתֵ֑ינוּ אֲשֶׁ֥ר חָטָ֖אנוּ לָֽךְ׃

‎<span id="009">9</span> ‏לַֽאדֹנָ֣י אֱלֹהֵ֔ינוּ הָרַחֲמִ֖ים
וְהַסְּלִח֑וֹת כִּ֥י מָרַ֖דְנוּ בּֽוֹ׃

‎<span id="010">10</span> ‏וְלֹ֣א שָׁמַ֔עְנוּ בְּק֖וֹל יְהוָ֣ה
אֱלֹהֵ֑ינוּ לָלֶ֤כֶת בְּתֽוֹרֹתָיו֙ אֲשֶׁ֣ר נָתַ֣ן לְפָנֵ֔ינוּ בְּיַ֖ד
עֲבָדָ֥יו הַנְּבִיאִֽים׃

‎<span id="011">11</span> ‏וְכָל־יִשְׂרָאֵ֗ל עָֽבְרוּ֙ אֶת־תּ֣וֹרָתֶ֔ךָ
וְס֕וֹר לְבִלְתִּ֖י שְׁמ֣וֹעַ בְּקֹלֶ֑ךָ וַתִּתַּ֨ךְ עָלֵ֜ינוּ הָאָלָ֣ה
וְהַשְּׁבֻעָ֗ה אֲשֶׁ֤ר כְּתוּבָה֙ בְּתוֹרַת֙ מֹשֶׁ֣ה עֶֽבֶד־הָֽאֱלֹהִ֔ים
כִּ֥י חָטָ֖אנוּ לֽוֹ׃

‎<span id="012">12</span> ‏וַיָּ֜קֶם אֶת־דבריו דְּבָר֣וֹ׀
אֲשֶׁר־דִּבֶּ֣ר עָלֵ֗ינוּ וְעַ֤ל שֹֽׁפְטֵ֙ינוּ֙ אֲשֶׁ֣ר שְׁפָט֔וּנוּ
לְהָבִ֥יא עָלֵ֖ינוּ רָעָ֣ה גְדֹלָ֑ה אֲשֶׁ֣ר לֹֽא־נֶעֶשְׂתָ֗ה תַּ֚חַת
כָּל־הַשָּׁמַ֔יִם כַּאֲשֶׁ֥ר נֶעֶשְׂתָ֖ה בִּירוּשָׁלִָֽם׃

‎<span id="013">13</span> ‏כַּאֲשֶׁ֤ר כָּתוּב֙ בְּתוֹרַ֣ת מֹשֶׁ֔ה אֵ֛ת
כָּל־הָרָעָ֥ה הַזֹּ֖את בָּ֣אָה עָלֵ֑ינוּ וְלֹֽא־חִלִּ֜ינוּ אֶת־פְּנֵ֣י׀
יְהוָ֣ה אֱלֹהֵ֗ינוּ לָשׁוּב֙ מֵֽעֲוֹנֵ֔נוּ וּלְהַשְׂכִּ֖יל
בַּאֲמִתֶּֽךָ׃

‎<span id="014">14</span> ‏וַיִּשְׁקֹ֤ד יְהוָה֙ עַל־הָ֣רָעָ֔ה
וַיְבִיאֶ֖הָ עָלֵ֑ינוּ כִּֽי־צַדִּ֞יק יְהוָ֣ה אֱלֹהֵ֗ינוּ
עַל־כָּל־מַֽעֲשָׂיו֙ אֲשֶׁ֣ר עָשָׂ֔ה וְלֹ֥א שָׁמַ֖עְנוּ בְּקֹלֽוֹ׃

‎<span id="015">15</span> ‏וְעַתָּ֣ה׀ אֲדֹנָ֣י אֱלֹהֵ֗ינוּ אֲשֶׁר֩
הוֹצֵ֨אתָ אֶֽת־עַמְּךָ֜ מֵאֶ֤רֶץ מִצְרַ֙יִם֙ בְּיָ֣ד חֲזָקָ֔ה
וַתַּֽעַשׂ־לְךָ֥ שֵׁ֖ם כַּיּ֣וֹם הַזֶּ֑ה חָטָ֖אנוּ רָשָֽׁעְנוּ׃

‎<span id="016">16</span> ‏אֲדֹנָ֗י כְּכָל־צִדְקֹתֶ֙ךָ֙ יָֽשָׁב־נָ֤א
אַפְּךָ֙ וַחֲמָ֣תְךָ֔ מֵעִֽירְךָ֥ יְרוּשָׁלִַ֖ם הַר־קָדְשֶׁ֑ךָ כִּ֤י
בַחֲטָאֵ֙ינוּ֙ וּבַעֲוֹנ֣וֹת אֲבֹתֵ֔ינוּ יְרוּשָׁלִַ֧ם וְעַמְּךָ֛
לְחֶרְפָּ֖ה לְכָל־סְבִיבֹתֵֽינוּ׃

‎<span id="017">17</span> ‏וְעַתָּ֣ה׀ שְׁמַ֣ע אֱלֹהֵ֗ינוּ אֶל־תְּפִלַּ֤ת
עַבְדְּךָ֙ וְאֶל־תַּ֣חֲנוּנָ֔יו וְהָאֵ֣ר פָּנֶ֔יךָ עַל־מִקְדָּשְׁךָ֖
הַשָּׁמֵ֑ם לְמַ֖עַן אֲדֹנָֽי׃

‎<span id="018">18</span> ‏הַטֵּ֨ה אֱלֹהַ֥י׀ אָזְנְךָ֮ וּֽשֲׁמָע֒ פקחה
פְּקַ֣ח עֵינֶ֗יךָ וּרְאֵה֙ שֹֽׁמְמֹתֵ֔ינוּ וְהָעִ֕יר אֲשֶׁר־נִקְרָ֥א
שִׁמְךָ֖ עָלֶ֑יהָ כִּ֣י׀ לֹ֣א עַל־צִדְקֹתֵ֗ינוּ אֲנַ֨חְנוּ מַפִּילִ֤ים
תַּחֲנוּנֵ֙ינוּ֙ לְפָנֶ֔יךָ כִּ֖י עַל־רַחֲמֶ֥יךָ הָרַבִּֽים׃

‎<span id="019">19</span> ‏אֲדֹנָ֤י׀ שְׁמָ֙עָה֙ אֲדֹנָ֣י׀ סְלָ֔חָה
אֲדֹנָ֛י הַֽקֲשִׁ֥יבָה וַעֲשֵׂ֖ה אַל־תְּאַחַ֑ר לְמַֽעֲנְךָ֣ אֱלֹהַ֔י
כִּֽי־שִׁמְךָ֣ נִקְרָ֔א עַל־עִירְךָ֖ וְעַל־עַמֶּֽךָ׃

‎<span id="020">20</span> ‏וְע֨וֹד אֲנִ֤י מְדַבֵּר֙ וּמִתְפַּלֵּ֔ל
וּמִתְוַדֶּה֙ חַטָּאתִ֔י וְחַטַּ֖את עַמִּ֣י יִשְׂרָאֵ֑ל וּמַפִּ֣יל
תְּחִנָּתִ֗י לִפְנֵי֙ יְהוָ֣ה אֱלֹהַ֔י עַ֖ל הַר־קֹ֥דֶשׁ אֱלֹהָֽי׃

‎<span id="021">21</span> ‏וְע֛וֹד אֲנִ֥י מְדַבֵּ֖ר בַּתְּפִלָּ֑ה
וְהָאִ֣ישׁ גַּבְרִיאֵ֡ל אֲשֶׁר֩ רָאִ֨יתִי בֶחָז֤וֹן בַּתְּחִלָּה֙ מֻעָ֣ף
בִּיעָ֔ף נֹגֵ֣עַ אֵלַ֔י כְּעֵ֖ת מִנְחַת־עָֽרֶב׃

‎<span id="022">22</span> ‏וַיָּ֖בֶן וַיְדַבֵּ֣ר עִמִּ֑י וַיֹּאמַ֕ר
דָּנִיֵּ֕אל עַתָּ֥ה יָצָ֖אתִי לְהַשְׂכִּילְךָ֥ בִינָֽה׃

‎<span id="023">23</span> ‏בִּתְחִלַּ֨ת תַּחֲנוּנֶ֜יךָ יָצָ֣א דָבָ֗ר
וַאֲנִי֙ בָּ֣אתִי לְהַגִּ֔יד כִּ֥י חֲמוּד֖וֹת אָ֑תָּה וּבִין֙ בַּדָּבָ֔ר
וְהָבֵ֖ן בַּמַּרְאֶֽה׃

‎<span id="024">24</span> ‏שָׁבֻעִ֨ים שִׁבְעִ֜ים נֶחְתַּ֥ךְ
עַֽל־עַמְּךָ֣׀ וְעַל־עִ֣יר קָדְשֶׁ֗ךָ לְכַלֵּ֨א הַפֶּ֜שַׁע ולחתם
וּלְהָתֵ֤ם חטאות חַטָּאת֙ וּלְכַפֵּ֣ר עָוֹ֔ן וּלְהָבִ֖יא צֶ֣דֶק
עֹֽלָמִ֑ים וְלַחְתֹּם֙ חָז֣וֹן וְנָבִ֔יא וְלִמְשֹׁ֖חַ קֹ֥דֶשׁ
קָֽדָשִֽׁים׃

‎<span id="025">25</span> ‏וְתֵדַ֨ע וְתַשְׂכֵּ֜ל מִן־מֹצָ֣א דָבָ֗ר
לְהָשִׁיב֙ וְלִבְנ֤וֹת יְרֽוּשָׁלִַ֙ם֙ עַד־מָשִׁ֣יחַ נָגִ֔יד שָׁבֻעִ֖ים
שִׁבְעָ֑ה וְשָׁבֻעִ֞ים שִׁשִּׁ֣ים וּשְׁנַ֗יִם תָּשׁוּב֙ וְנִבְנְתָה֙
רְח֣וֹב וְחָר֔וּץ וּבְצ֖וֹק הָעִתִּֽים׃

‎<span id="026">26</span> ‏וְאַחֲרֵ֤י הַשָּׁבֻעִים֙ שִׁשִּׁ֣ים
וּשְׁנַ֔יִם יִכָּרֵ֥ת מָשִׁ֖יחַ וְאֵ֣ין ל֑וֹ וְהָעִ֨יר וְהַקֹּ֜דֶשׁ
יַ֠שְׁחִית עַ֣ם נָגִ֤יד הַבָּא֙ וְקִצּ֣וֹ בַשֶּׁ֔טֶף וְעַד֙ קֵ֣ץ
מִלְחָמָ֔ה נֶחֱרֶ֖צֶת שֹׁמֵמֽוֹת׃

‎<span id="027">27</span> ‏וְהִגְבִּ֥יר בְּרִ֛ית לָרַבִּ֖ים שָׁב֣וּעַ
אֶחָ֑ד וַחֲצִ֨י הַשָּׁב֜וּעַ יַשְׁבִּ֣ית׀ זֶ֣בַח וּמִנְחָ֗ה וְעַ֨ל
כְּנַ֤ף שִׁקּוּצִים֙ מְשֹׁמֵ֔ם וְעַד־כָּלָה֙ וְנֶ֣חֱרָצָ֔ה תִּתַּ֖ךְ
עַל־שֹׁמֵֽם׃ פ

1 bišənaṯ ’<sup>a</sup>ḥaṯ ləḏārəyāweš ben-’ăḥašəwērwōš
mizzer<sup>a</sup>‘ māḏāy ’ăšer hāməlaḵə ‘al maləḵûṯ kaśədîm:

2 bišənaṯ ’<sup>a</sup>ḥaṯ ləmāləḵwō ’ănî dānîyē’l bînōṯî bassəfārîm
misəpar haššānîm ’ăšer hāyâ ḏəḇar-yəhwâ ’el-yirəmîâ hannāḇî’ ləmallō’wṯ
ləḥārəḇwōṯ yərûšālaim šiḇə‘îm šānâ:

3 wā’etənâ ’eṯ-pānay ’el-’ăḏōnāy hā’ĕlōhîm ləḇaqqēš təfillâ
wəṯ<sup>a</sup>ḥănûnîm bəṣwōm wəśaq wā’ēfer:

4 wā’eṯəpaləlâ layhwâ ’ĕlōhay wā’eṯəwadeh wā’ōmərâ ’ānnā’ ’ăḏōnāy hā’ēl
hagāḏwōl wəhannwōrā’ šōmēr habərîṯ wəh<sup>a</sup>ḥeseḏ lə’ōhăḇāyw
ûləšōmərê miṣəwōṯāyw:

5 ḥāṭā’nû wə‘āwînû wəhirəš<sup>a</sup>‘ənû hirəš<sup>a</sup>‘ənû
ûmārāḏənû wəswōr mimmiṣəwōṯeḵā ûmimmišəpāṭeyḵā:

6 wəlō’ šām<sup>a</sup>‘ənû ’el-‘ăḇāḏeyḵā hannəḇî’îm ’ăšer dibərû
bəšiməḵā ’el-məlāḵênû śārênû wa’ăḇōṯênû wə’el kāl-‘am hā’āreṣ:

7 ləḵā ’ăḏōnāy haṣṣəḏāqâ wəlānû bōšeṯ hapānîm kayywōm hazzeh lə’îš
yəhûḏâ ûləywōšəḇê yərûšālaim ûləḵāl-yiśərā’ēl haqqərōḇîm wəhārəḥōqîm
bəḵāl-hā’ărāṣwōṯ ’ăšer hid<sup>a</sup>ḥətām šām bəm<sup>a</sup>‘ălām
’ăšer mā‘ălû-ḇāḵə:

8 yəhwâ lānû bōšeṯ hapānîm liməlāḵênû ləśārênû wəla’ăḇōṯênû ’ăšer
ḥāṭā’nû lāḵə:

9 la’ḏōnāy ’ĕlōhênû hār<sup>a</sup>ḥămîm wəhassəliḥwōṯ kî māraḏənû bwō:

10 wəlō’ šām<sup>a</sup>‘ənû bəqwōl yəhwâ ’ĕlōhênû lāleḵeṯ bəṯwōrōṯāyw
’ăšer nāṯan ləfānênû bəyaḏ ‘ăḇāḏāyw hannəḇî’îm:

11 wəḵāl-yiśərā’ēl ‘āḇərû ’eṯ-twōrāṯeḵā wəswōr ləḇilətî šəmwō‘a bəqōleḵā
watitaḵə ‘ālênû hā’ālâ wəhaššəḇu‘â ’ăšer kəṯûḇâ bəṯwōraṯ mōšeh
‘eḇeḏ-hā’ĕlōhîm kî ḥāṭā’nû lwō:

12 wayyāqem ’eṯ-dəḇārāyw dəḇārwō\| ’ăšer-diber ‘ālênû wə‘al šōfəṭênû
’ăšer šəfāṭûnû ləhāḇî’ ‘ālênû rā‘â ḡəḏōlâ ’ăšer lō’-ne‘eśəṯâ
t<sup>a</sup>ḥaṯ kāl-haššāmayim ka’ăšer ne‘eśəṯâ bîrûšālāim:

13 ka’ăšer kāṯûḇ bəṯwōraṯ mōšeh ’ēṯ kāl-hārā‘â hazzō’ṯ bā’â ‘ālênû
wəlō’-ḥillînû ’eṯ-pənê\| yəhwâ ’ĕlōhênû lāšûḇ mē‘ăwōnēnû ûləhaśəkîl
ba’ămiteḵā:

14 wayyišəqōḏ yəhwâ ‘al-hārā‘â wayəḇî’ehā ‘ālênû kî-ṣadîq yəhwâ ’ĕlōhênû
‘al-kāl-m<sup>a</sup>‘ăśāyw ’ăšer ‘āśâ wəlō’ šām<sup>a</sup>‘ənû
bəqōlwō:

15 wə‘atâ\| ’ăḏōnāy ’ĕlōhênû ’ăšer hwōṣē’ṯā ’eṯ-‘amməḵā mē’ereṣ
miṣərayim bəyāḏ ḥăzāqâ wat<sup>a</sup>‘aś-ləḵā šēm kayywōm hazzeh
ḥāṭā’nû rāšā‘ənû:

16 ’ăḏōnāy kəḵāl-ṣiḏəqōṯeḵā yāšāḇ-nā’ ’apəḵā w<sup>a</sup>ḥămāṯəḵā
mē‘îrəḵā yərûšālaim har-qāḏəšeḵā kî ḇ<sup>a</sup>ḥăṭā’ênû
ûḇ<sup>a</sup>‘ăwōnwōṯ ’ăḇōṯênû yərûšālaim wə‘amməḵā ləḥerəpâ
ləḵāl-səḇîḇōṯênû:

17 wə‘atâ\| šəm<sup>a</sup>‘ ’ĕlōhênû ’el-təfillaṯ ‘aḇədəḵā
wə’el-t<sup>a</sup>ḥănûnāyw wəhā’ēr pāneyḵā ‘al-miqədāšəḵā haššāmēm
ləm<sup>a</sup>‘an ’ăḏōnāy:

18 haṭṭēh ’ĕlōhay\| ’āzənəḵā ûšămā‘ piqəḥâ pəq<sup>a</sup>ḥ ‘êneyḵā
ûrə’ēh šōməmōṯênû wəhā‘îr ’ăšer-niqərā’ šiməḵā ‘āleyhā kî\| lō’
‘al-ṣiḏəqōṯênû ’ăn<sup>a</sup>ḥənû mapîlîm t<sup>a</sup>ḥănûnênû
ləfāneyḵā kî ‘al-r<sup>a</sup>ḥămeyḵā hārabîm:

19 ’ăḏōnāy\| šəmā‘â ’ăḏōnāy\| səlāḥâ ’ăḏōnāy haqăšîḇâ w<sup>a</sup>‘ăśēh
’al-tə’<sup>a</sup>ḥar ləm<sup>a</sup>‘ănəḵā ’ĕlōhay kî-šiməḵā niqərā’
‘al-‘îrəḵā wə‘al-‘ammeḵā:

20 wə‘wōḏ ’ănî məḏabēr ûmiṯəpallēl ûmiṯəwadeh ḥaṭṭā’ṯî wəḥaṭṭa’ṯ ‘ammî
yiśərā’ēl ûmapîl təḥinnāṯî lifənê yəhwâ ’ĕlōhay ‘al har-qōḏeš ’ĕlōhāy:

21 wə‘wōḏ ’ănî məḏabēr batəfillâ wəhā’îš gaḇərî’ēl ’ăšer rā’îṯî ḇeḥāzwōn
batəḥillâ mu‘āf bî‘āf nōḡē‘a ’ēlay kə‘ēṯ minəḥaṯ-‘āreḇ:

22 wayyāḇen wayəḏabēr ‘immî wayyō’mar dānîyē’l ‘atâ yāṣā’ṯî ləhaśəkîləḵā
ḇînâ:

23 biṯəḥillaṯ t<sup>a</sup>ḥănûneyḵā yāṣā’ ḏāḇār wa’ănî bā’ṯî ləhagîḏ kî
ḥămûḏwōṯ ’ātâ ûḇîn badāḇār wəhāḇēn bammarə’eh:

24 šāḇu‘îm šiḇə‘îm neḥətaḵə ‘al-‘amməḵā\| wə‘al-‘îr qāḏəšeḵā ləḵallē’
hapeš<sup>a</sup>‘ ûl<sup>a</sup>ḥətōm ûləhāṯēm ḥaṭṭā’wōṯ ḥaṭṭā’ṯ
ûləḵapēr ‘āwōn ûləhāḇî’ ṣeḏeq ‘ōlāmîm wəl<sup>a</sup>ḥətōm ḥāzwōn
wənāḇî’ wəliməšōḥa qōḏeš qāḏāšîm:

25 wəṯēḏ<sup>a</sup>‘ wəṯaśəkēl min-mōṣā’ ḏāḇār ləhāšîḇ wəliḇənwōṯ
yərûšālaim ‘aḏ-māšîḥa nāḡîḏ šāḇu‘îm šiḇə‘â wəšāḇu‘îm šiššîm ûšənayim
tāšûḇ wəniḇənəṯâ rəḥwōḇ wəḥārûṣ ûḇəṣwōq hā‘itîm:

26 wə’<sup>a</sup>ḥărê haššāḇu‘îm šiššîm ûšənayim yikārēṯ māšîḥa wə’ên
lwō wəhā‘îr wəhaqqōḏeš yašəḥîṯ ‘am nāḡîḏ habā’ wəqiṣṣwō ḇaššeṭef wə‘aḏ
qēṣ miləḥāmâ neḥĕreṣeṯ šōmēmwōṯ:

27 wəhiḡəbîr bərîṯ lārabîm šāḇû‘a ’eḥāḏ w<sup>a</sup>ḥăṣî haššāḇû‘a
yašəbîṯ\| zeḇ<sup>a</sup>ḥ ûminəḥâ wə‘al kənaf šiqqûṣîm məšōmēm
wə‘aḏ-kālâ wəneḥĕrāṣâ titaḵə ‘al-šōmēm: f

------------------------------------------------------------------------

[Next: Daniel (Daniyel) Chapter 10](dan010)
