[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer022)  [KJV](../kjv/jer022)  [Sep](../sep/jer022) 
[Vul](../vul/jer022)   
  
[Jeremiah (Yermiyah) Index](jer)  
  [Previous](jer021)  [Next](jer023) 

------------------------------------------------------------------------

### Tanach (Hebrew): Jeremiah (Yermiyah) Chapter 22

‎<span id="001">1</span> ‏כֹּ֚ה אָמַ֣ר יְהוָ֔ה רֵ֖ד בֵּֽית־מֶ֣לֶךְ
יְהוּדָ֑ה וְדִבַּרְתָּ֣ שָׁ֔ם אֶת־הַדָּבָ֖ר הַזֶּֽה׃

‎<span id="002">2</span> ‏וְאָֽמַרְתָּ֙ שְׁמַ֣ע דְּבַר־יְהוָ֔ה מֶ֣לֶךְ
יְהוּדָ֔ה הַיֹּשֵׁ֖ב עַל־כִּסֵּ֣א דָוִ֑ד אַתָּ֤ה וַעֲבָדֶ֙יךָ֙
וְעַמְּךָ֔ הַבָּאִ֖ים בַּשְּׁעָרִ֥ים הָאֵֽלֶּה׃ ס

‎<span id="003">3</span> ‏כֹּ֣ה׀ אָמַ֣ר יְהוָ֗ה עֲשׂ֤וּ מִשְׁפָּט֙
וּצְדָקָ֔ה וְהַצִּ֥ילוּ גָז֖וּל מִיַּ֣ד עָשׁ֑וֹק וְגֵר֩ יָת֨וֹם
וְאַלְמָנָ֤ה אַל־תֹּנוּ֙ אַל־תַּחְמֹ֔סוּ וְדָ֣ם נָקִ֔י
אַֽל־תִּשְׁפְּכ֖וּ בַּמָּק֥וֹם הַזֶּֽה׃

‎<span id="004">4</span> ‏כִּ֤י אִם־עָשׂוֹ֙ תַּֽעֲשׂ֔וּ אֶת־הַדָּבָ֖ר
הַזֶּ֑ה וּבָ֣אוּ בְשַׁעֲרֵ֣י הַבַּ֣יִת הַזֶּ֡ה מְלָכִים֩ יֹשְׁבִ֨ים
לְדָוִ֜ד עַל־כִּסְא֗וֹ רֹֽכְבִים֙ בָּרֶ֣כֶב וּבַסּוּסִ֔ים ה֥וּא ועבדו
וַעֲבָדָ֖יו וְעַמּֽוֹ׃

‎<span id="005">5</span> ‏וְאִם֙ לֹ֣א תִשְׁמְע֔וּ אֶת־הַדְּבָרִ֖ים
הָאֵ֑לֶּה בִּ֤י נִשְׁבַּ֙עְתִּי֙ נְאֻם־יְהוָ֔ה כִּי־לְחָרְבָּ֥ה
יִֽהְיֶ֖ה הַבַּ֥יִת הַזֶּֽה׃ ס

‎<span id="006">6</span> ‏כִּֽי־כֹ֣ה׀ אָמַ֣ר יְהוָ֗ה עַל־בֵּית֙ מֶ֣לֶךְ
יְהוּדָ֔ה גִּלְעָ֥ד אַתָּ֛ה לִ֖י רֹ֣אשׁ הַלְּבָנ֑וֹן אִם־לֹ֤א
אֲשִֽׁיתְךָ֙ מִדְבָּ֔ר עָרִ֖ים לֹ֥א נושבה נוֹשָֽׁבוּ׃

‎<span id="007">7</span> ‏וְקִדַּשְׁתִּ֥י עָלֶ֛יךָ מַשְׁחִתִ֖ים אִ֣ישׁ
וְכֵלָ֑יו וְכָֽרְתוּ֙ מִבְחַ֣ר אֲרָזֶ֔יךָ וְהִפִּ֖ילוּ עַל־הָאֵֽשׁ׃

‎<span id="008">8</span> ‏וְעָֽבְרוּ֙ גּוֹיִ֣ם רַבִּ֔ים עַ֖ל הָעִ֣יר
הַזֹּ֑את וְאָֽמְרוּ֙ אִ֣ישׁ אֶל־רֵעֵ֔הוּ עַל־מֶ֨ה עָשָׂ֤ה יְהוָה֙
כָּ֔כָה לָעִ֥יר הַגְּדוֹלָ֖ה הַזֹּֽאת׃

‎<span id="009">9</span> ‏וְאָ֣מְר֔וּ עַ֚ל אֲשֶׁ֣ר עָֽזְב֔וּ
אֶת־בְּרִ֥ית יְהוָ֖ה אֱלֹֽהֵיהֶ֑ם וַיִּֽשְׁתַּחֲו֛וּ לֵאלֹהִ֥ים
אֲחֵרִ֖ים וַיַּעַבְדֽוּם׃ ס

‎<span id="010">10</span> ‏אַל־תִּבְכּ֣וּ לְמֵ֔ת וְאַל־תָּנֻ֖דוּ ל֑וֹ
בְּכ֤וּ בָכוֹ֙ לַֽהֹלֵ֔ךְ כִּ֣י לֹ֤א יָשׁוּב֙ ע֔וֹד וְרָאָ֖ה אֶת־אֶ֥רֶץ
מוֹלַדְתּֽוֹ׃ ס

‎<span id="011">11</span> ‏כִּ֣י כֹ֣ה אָֽמַר־יְ֠הוָה אֶל־שַׁלֻּ֨ם
בֶּן־יֹאשִׁיָּ֜הוּ מֶ֣לֶךְ יְהוּדָ֗ה הַמֹּלֵךְ֙ תַּ֚חַת יֹאשִׁיָּ֣הוּ
אָבִ֔יו אֲשֶׁ֥ר יָצָ֖א מִן־הַמָּק֣וֹם הַזֶּ֑ה לֹֽא־יָשׁ֥וּב שָׁ֖ם עֽוֹד׃

‎<span id="012">12</span> ‏כִּ֗י בִּמְק֛וֹם אֲשֶׁר־הִגְל֥וּ אֹת֖וֹ שָׁ֣ם
יָמ֑וּת וְאֶת־הָאָ֥רֶץ הַזֹּ֖את לֹֽא־יִרְאֶ֥ה עֽוֹד׃ ס

‎<span id="013">13</span> ‏ה֣וֹי בֹּנֶ֤ה בֵיתוֹ֙ בְּֽלֹא־צֶ֔דֶק
וַעֲלִיּוֹתָ֖יו בְּלֹ֣א מִשְׁפָּ֑ט בְּרֵעֵ֙הוּ֙ יַעֲבֹ֣ד חִנָּ֔ם
וּפֹעֲל֖וֹ לֹ֥א יִתֶּן־לֽוֹ׃

‎<span id="014">14</span> ‏הָאֹמֵ֗ר אֶבְנֶה־לִּי֙ בֵּ֣ית מִדּ֔וֹת
וַעֲלִיּ֖וֹת מְרֻוָּחִ֑ים וְקָ֤רַֽע לוֹ֙ חַלּוֹנָ֔י וְסָפ֣וּן בָּאָ֔רֶז
וּמָשׁ֖וֹחַ בַּשָּׁשַֽׁר׃

‎<span id="015">15</span> ‏הֲתִֽמְלֹ֔ךְ כִּ֥י אַתָּ֖ה מְתַחֲרֶ֣ה
בָאָ֑רֶז אָבִ֜יךָ הֲל֧וֹא אָכַ֣ל וְשָׁתָ֗ה וְעָשָׂ֤ה מִשְׁפָּט֙
וּצְדָקָ֔ה אָ֖ז ט֥וֹב לֽוֹ׃

‎<span id="016">16</span> ‏דָּ֛ן דִּין־עָנִ֥י וְאֶבְי֖וֹן אָ֣ז ט֑וֹב
הֲלוֹא־הִ֛יא הַדַּ֥עַת אֹתִ֖י נְאֻם־יְהוָֽה׃

‎<span id="017">17</span> ‏כִּ֣י אֵ֤ין עֵינֶ֙יךָ֙ וְלִבְּךָ֔ כִּ֖י
אִם־עַל־בִּצְעֶ֑ךָ וְעַ֤ל דַּֽם־הַנָּקִי֙ לִשְׁפּ֔וֹךְ וְעַל־הָעֹ֥שֶׁק
וְעַל־הַמְּרוּצָ֖ה לַעֲשֽׂוֹת׃ ס

‎<span id="018">18</span> ‏לָכֵ֞ן כֹּֽה־אָמַ֣ר יְהוָ֗ה אֶל־יְהוֹיָקִ֤ים
בֶּן־יֹאשִׁיָּ֙הוּ֙ מֶ֣לֶךְ יְהוּדָ֔ה לֹא־יִסְפְּד֣וּ ל֔וֹ ה֥וֹי אָחִ֖י
וְה֣וֹי אָח֑וֹת לֹא־יִסְפְּד֣וּ ל֔וֹ ה֥וֹי אָד֖וֹן וְה֥וֹי
הֹדֹֽה׃<sup>q</sup>

‎<span id="019">19</span> ‏קְבוּרַ֥ת חֲמ֖וֹר יִקָּבֵ֑ר סָח֣וֹב
וְהַשְׁלֵ֔ךְ מֵהָ֖לְאָה לְשַׁעֲרֵ֥י יְרוּשָׁלִָֽם׃ ס

‎<span id="020">20</span> ‏עֲלִ֤י הַלְּבָנוֹן֙ וּֽצְעָ֔קִי וּבַבָּשָׁ֖ן
תְּנִ֣י קוֹלֵ֑ךְ וְצַֽעֲקִי֙ מֵֽעֲבָרִ֔ים כִּ֥י נִשְׁבְּר֖וּ
כָּל־מְאַהֲבָֽיִךְ׃

‎<span id="021">21</span> ‏דִּבַּ֤רְתִּי אֵלַ֙יִךְ֙ בְּשַׁלְוֹתַ֔יִךְ
אָמַ֖רְתְּ לֹ֣א אֶשְׁמָ֑ע זֶ֤ה דַרְכֵּךְ֙ מִנְּעוּרַ֔יִךְ כִּ֥י
לֹֽא־שָׁמַ֖עַתְּ בְּקוֹלִֽי׃

‎<span id="022">22</span> ‏כָּל־רֹעַ֙יִךְ֙ תִּרְעֶה־ר֔וּחַ
וּֽמְאַהֲבַ֖יִךְ בַּשְּׁבִ֣י יֵלֵ֑כוּ כִּ֣י אָ֤ז תֵּבֹ֙שִׁי֙
וְנִכְלַ֔מְתְּ מִכֹּ֖ל רָעָתֵֽךְ׃

‎<span id="023">23</span> ‏ישבתי יֹשַׁבְתְּ֙ בַּלְּבָנ֔וֹן מקננתי
מְקֻנַּ֖נְתְּ בָּֽאֲרָזִ֑ים מַה־נֵּחַנְתְּ֙ בְּבֹא־לָ֣ךְ חֲבָלִ֔ים חִ֖יל
כַּיֹּלֵדָֽה׃<sup>3</sup>

‎<span id="024">24</span> ‏חַי־אָנִי֮ נְאֻם־יְהוָה֒ כִּ֣י אִם־יִהְיֶ֞ה
כָּנְיָ֤הוּ בֶן־יְהֽוֹיָקִים֙ מֶ֣לֶךְ יְהוּדָ֔ה חוֹתָ֖ם עַל־יַ֣ד
יְמִינִ֑י כִּ֥י מִשָּׁ֖ם אֶתְּקֶֽנְךָּ׃

‎<span id="025">25</span> ‏וּנְתַתִּ֗יךָ בְּיַד֙ מְבַקְשֵׁ֣י נַפְשֶׁ֔ךָ
וּבְיַ֛ד אֲשֶׁר־אַתָּ֥ה יָג֖וֹר מִפְּנֵיהֶ֑ם וּבְיַ֛ד נְבוּכַדְרֶאצַּ֥ר
מֶֽלֶךְ־בָּבֶ֖ל וּבְיַ֥ד הַכַּשְׂדִּֽים׃

‎<span id="026">26</span> ‏וְהֵֽטַלְתִּ֣י אֹתְךָ֗ וְאֶֽת־אִמְּךָ֙
אֲשֶׁ֣ר יְלָדַ֔תְךָ עַ֚ל הָאָ֣רֶץ אַחֶ֔רֶת אֲשֶׁ֥ר לֹֽא־יֻלַּדְתֶּ֖ם
שָׁ֑ם וְשָׁ֖ם תָּמֽוּתוּ׃

‎<span id="027">27</span> ‏וְעַל־הָאָ֗רֶץ אֲשֶׁר־הֵ֛ם מְנַשְּׂאִ֥ים
אֶת־נַפְשָׁ֖ם לָשׁ֣וּב שָׁ֑ם שָׁ֖מָּה לֹ֥א יָשֽׁוּבוּ׃ ס

‎<span id="028">28</span> ‏הַעֶ֨צֶב נִבְזֶ֜ה נָפ֗וּץ הָאִ֤ישׁ הַזֶּה֙
כָּנְיָ֔הוּ אִ֨ם־כְּלִ֔י אֵ֥ין חֵ֖פֶץ בּ֑וֹ מַדּ֤וּעַ הֽוּטֲלוּ֙ ה֣וּא
וְזַרְע֔וֹ וְהֻ֨שְׁלְכ֔וּ עַל־הָאָ֖רֶץ אֲשֶׁ֥ר לֹא־יָדָֽעוּ׃

‎<span id="029">29</span> ‏אֶ֥רֶץ אֶ֖רֶץ אָ֑רֶץ שִׁמְעִ֖י
דְּבַר־יְהוָֽה׃ ס

‎<span id="030">30</span> ‏כֹּ֣ה׀ אָמַ֣ר יְהוָ֗ה כִּתְב֞וּ אֶת־הָאִ֤ישׁ
הַזֶּה֙ עֲרִירִ֔י גֶּ֖בֶר לֹא־יִצְלַ֣ח בְּיָמָ֑יו כִּי֩ לֹ֨א יִצְלַ֜ח
מִזַּרְע֗וֹ אִ֚ישׁ יֹשֵׁב֙ עַל־כִּסֵּ֣א דָוִ֔ד וּמֹשֵׁ֥ל ע֖וֹד
בִּיהוּדָֽה׃

1 kōh ’āmar yəhwâ rēḏ bêṯ-meleḵə yəhûḏâ wəḏibarətā šām ’eṯ-hadāḇār
hazzeh:

2 wə’āmarətā šəm<sup>a</sup>‘ dəḇar-yəhwâ meleḵə yəhûḏâ hayyōšēḇ
‘al-kissē’ ḏāwiḏ ’atâ w<sup>a</sup>‘ăḇāḏeyḵā wə‘amməḵā habā’îm
baššə‘ārîm hā’ēlleh: s

3 kōh\| ’āmar yəhwâ ‘ăśû mišəpāṭ ûṣəḏāqâ wəhaṣṣîlû ḡāzûl mîyaḏ ‘āšwōq
wəḡēr yāṯwōm wə’aləmānâ ’al-tōnû ’al-t<sup>a</sup>ḥəmōsû wəḏām nāqî
’al-tišəpəḵû bammāqwōm hazzeh:

4 kî ’im-‘āśwō t<sup>a</sup>‘ăśû ’eṯ-hadāḇār hazzeh ûḇā’û
ḇəš<sup>a</sup>‘ărê habayiṯ hazzeh məlāḵîm yōšəḇîm ləḏāwiḏ ‘al-kisə’wō
rōḵəḇîm bāreḵeḇ ûḇassûsîm hû’ wə‘aḇədwō w<sup>a</sup>‘ăḇāḏāyw wə‘ammwō:

5 wə’im lō’ ṯišəmə‘û ’eṯ-hadəḇārîm hā’ēlleh bî nišəb<sup>a</sup>‘ətî
nə’um-yəhwâ kî-ləḥārəbâ yihəyeh habayiṯ hazzeh: s

6 kî-ḵōh\| ’āmar yəhwâ ‘al-bêṯ meleḵə yəhûḏâ gilə‘āḏ ’atâ lî rō’š
halləḇānwōn ’im-lō’ ’ăšîṯəḵā miḏəbār ‘ārîm lō’ nwōšāḇâ nwōšāḇû:

7 wəqidašətî ‘āleyḵā mašəḥiṯîm ’îš wəḵēlāyw wəḵārəṯû miḇəḥar ’ărāzeyḵā
wəhipîlû ‘al-hā’ēš:

8 wə‘āḇərû gwōyim rabîm ‘al hā‘îr hazzō’ṯ wə’āmərû ’îš ’el-rē‘ēhû
‘al-meh ‘āśâ yəhwâ kāḵâ lā‘îr hagəḏwōlâ hazzō’ṯ:

9 wə’āmərû ‘al ’ăšer ‘āzəḇû ’eṯ-bərîṯ yəhwâ ’ĕlōhêhem
wayyišət<sup>a</sup>ḥăwû lē’lōhîm ’ăḥērîm wayy<sup>a</sup>‘aḇəḏûm: s

10 ’al-tiḇəkû ləmēṯ wə’al-tānuḏû lwō bəḵû ḇāḵwō lahōlēḵə kî lō’ yāšûḇ
‘wōḏ wərā’â ’eṯ-’ereṣ mwōlaḏətwō: s

11 kî ḵōh ’āmar-yəhwâ ’el-šallum ben-yō’šîyâû meleḵə yəhûḏâ hammōlēḵə
t<sup>a</sup>ḥaṯ yō’šîyâû ’āḇîw ’ăšer yāṣā’ min-hammāqwōm hazzeh
lō’-yāšûḇ šām ‘wōḏ:

12 kî biməqwōm ’ăšer-hiḡəlû ’ōṯwō šām yāmûṯ wə’eṯ-hā’āreṣ hazzō’ṯ
lō’-yirə’eh ‘wōḏ: s

13 hwōy bōneh ḇêṯwō bəlō’-ṣeḏeq w<sup>a</sup>‘ălîywōṯāyw bəlō’ mišəpāṭ
bərē‘ēhû y<sup>a</sup>‘ăḇōḏ ḥinnām ûfō‘ălwō lō’ yiten-lwō:

14 hā’ōmēr ’eḇəneh-llî bêṯ midwōṯ w<sup>a</sup>‘ălîywōṯ məruûāḥîm
wəqār<sup>a</sup>‘ lwō ḥallwōnāy wəsāfûn bā’ārez ûmāšwōḥa baššāšar:

15 hăṯiməlōḵə kî ’atâ məṯ<sup>a</sup>ḥăreh ḇā’ārez ’āḇîḵā hălwō’ ’āḵal
wəšāṯâ wə‘āśâ mišəpāṭ ûṣəḏāqâ ’āz ṭwōḇ lwō:

16 dān dîn-‘ānî wə’eḇəywōn ’āz ṭwōḇ hălwō’-hî’ had<sup>a</sup>‘aṯ ’ōṯî
nə’um-yəhwâ:

17 kî ’ên ‘êneyḵā wəlibəḵā kî ’im-‘al-biṣə‘eḵā wə‘al dam-hannāqî
lišəpwōḵə wə‘al-hā‘ōšeq wə‘al-hammərûṣâ l<sup>a</sup>‘ăśwōṯ: s

18 lāḵēn kōh-’āmar yəhwâ ’el-yəhwōyāqîm ben-yō’šîyâû meleḵə yəhûḏâ
lō’-yisəpəḏû lwō hwōy ’āḥî wəhwōy ’āḥwōṯ lō’-yisəpəḏû lwō hwōy ’āḏwōn
wəhwōy hōḏōh:<sup>q</sup>

19 qəḇûraṯ ḥămwōr yiqqāḇēr sāḥwōḇ wəhašəlēḵə mēhālə’â
ləš<sup>a</sup>‘ărê yərûšālāim: s

20 ‘ălî halləḇānwōn ûṣə‘āqî ûḇabāšān tənî qwōlēḵə wəṣ<sup>a</sup>‘ăqî
mē‘ăḇārîm kî nišəbərû kāl-mə’ahăḇāyiḵə:

21 dibarətî ’ēlayiḵə bəšaləwōṯayiḵə ’āmarətə lō’ ’ešəmā‘ zeh ḏarəkēḵə
minnə‘ûrayiḵə kî lō’-šām<sup>a</sup>‘atə bəqwōlî:

22 kāl-rō‘ayiḵə tirə‘eh-rûḥa ûmə’ahăḇayiḵə baššəḇî yēlēḵû kî ’āz tēḇōšî
wəniḵəlamətə mikōl rā‘āṯēḵə:

23 yōšaḇətî yōšaḇətə balləḇānwōn məqunnanətî məqunnanətə bā’ărāzîm
mah-nnēḥanətə bəḇō’-lāḵə ḥăḇālîm ḥîl kayyōlēḏâ:<sup>3</sup>

24 ḥay-’ānî nə’um-yəhwâ kî ’im-yihəyeh kānəyâû ḇen-yəhwōyāqîm meleḵə
yəhûḏâ ḥwōṯām ‘al-yaḏ yəmînî kî miššām ’etəqenəḵḵā:

25 ûnəṯatîḵā bəyaḏ məḇaqəšê nafəšeḵā ûḇəyaḏ ’ăšer-’atâ yāḡwōr mipənêhem
ûḇəyaḏ nəḇûḵaḏəre’ṣṣar meleḵə-bāḇel ûḇəyaḏ hakaśədîm:

26 wəhēṭalətî ’ōṯəḵā wə’eṯ-’imməḵā ’ăšer yəlāḏaṯəḵā ‘al hā’āreṣ
’<sup>a</sup>ḥereṯ ’ăšer lō’-yullaḏətem šām wəšām tāmûṯû:

27 wə‘al-hā’āreṣ ’ăšer-hēm mənaśśə’îm ’eṯ-nafəšām lāšûḇ šām šāmmâ lō’
yāšûḇû: s

28 h<sup>a</sup>‘eṣeḇ niḇəzeh nāfûṣ hā’îš hazzeh kānəyâû ’im-kəlî ’ên
ḥēfeṣ bwō madû‘a hûṭălû hû’ wəzarə‘wō wəhušələḵû ‘al-hā’āreṣ ’ăšer
lō’-yāḏā‘û:

29 ’ereṣ ’ereṣ ’āreṣ šimə‘î dəḇar-yəhwâ: s

30 kōh\| ’āmar yəhwâ kiṯəḇû ’eṯ-hā’îš hazzeh ‘ărîrî geḇer
lō’-yiṣəl<sup>a</sup>ḥ bəyāmāyw kî lō’ yiṣəl<sup>a</sup>ḥ mizzarə‘wō ’îš
yōšēḇ ‘al-kissē’ ḏāwiḏ ûmōšēl ‘wōḏ bîhûḏâ:

------------------------------------------------------------------------

[Next: Jeremiah (Yermiyah) Chapter 23](jer023)
