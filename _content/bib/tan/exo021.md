[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/exo021)  [KJV](../kjv/exo021)  [Sep](../sep/exo021) 
[Vul](../vul/exo021)   
  
[Exodus (Shemot) Index](exo)  
  [Previous](exo020)  [Next](exo022) 

------------------------------------------------------------------------

### Tanach (Hebrew): Exodus (Shemot) Chapter 21

‎<span id="001">1</span> ‏וְאֵ֙לֶּה֙ הַמִּשְׁפָּטִ֔ים אֲשֶׁ֥ר תָּשִׂ֖ים
לִפְנֵיהֶֽם׃

‎<span id="002">2</span> ‏כִּ֤י תִקְנֶה֙ עֶ֣בֶד עִבְרִ֔י שֵׁ֥שׁ שָׁנִ֖ים
יַעֲבֹ֑ד וּבַ֨שְּׁבִעִ֔ת יֵצֵ֥א לַֽחָפְשִׁ֖י חִנָּֽם׃

‎<span id="003">3</span> ‏אִם־בְּגַפּ֥וֹ יָבֹ֖א בְּגַפּ֣וֹ יֵצֵ֑א
אִם־בַּ֤עַל אִשָּׁה֙ ה֔וּא וְיָצְאָ֥ה אִשְׁתּ֖וֹ עִמּֽוֹ׃

‎<span id="004">4</span> ‏אִם־אֲדֹנָיו֙ יִתֶּן־ל֣וֹ אִשָּׁ֔ה
וְיָלְדָה־ל֥וֹ בָנִ֖ים א֣וֹ בָנ֑וֹת הָאִשָּׁ֣ה וִילָדֶ֗יהָ תִּהְיֶה֙
לַֽאדֹנֶ֔יהָ וְה֖וּא יֵצֵ֥א בְגַפּֽוֹ׃

‎<span id="005">5</span> ‏וְאִם־אָמֹ֤ר יֹאמַר֙ הָעֶ֔בֶד אָהַ֙בְתִּי֙
אֶת־אֲדֹנִ֔י אֶת־אִשְׁתִּ֖י וְאֶת־בָּנָ֑י לֹ֥א אֵצֵ֖א חָפְשִֽׁי׃

‎<span id="006">6</span> ‏וְהִגִּישׁ֤וֹ אֲדֹנָיו֙ אֶל־הָ֣אֱלֹהִ֔ים
וְהִגִּישׁוֹ֙ אֶל־הַדֶּ֔לֶת א֖וֹ אֶל־הַמְּזוּזָ֑ה וְרָצַ֨ע אֲדֹנָ֤יו
אֶת־אָזְנוֹ֙ בַּמַּרְצֵ֔עַ וַעֲבָד֖וֹ לְעֹלָֽם׃ ס

‎<span id="007">7</span> ‏וְכִֽי־יִמְכֹּ֥ר אִ֛ישׁ אֶת־בִּתּ֖וֹ לְאָמָ֑ה
לֹ֥א תֵצֵ֖א כְּצֵ֥את הָעֲבָדִֽים׃

‎<span id="008">8</span> ‏אִם־רָעָ֞ה בְּעֵינֵ֧י אֲדֹנֶ֛יהָ אֲשֶׁר־לא
ל֥וֹ יְעָדָ֖הּ וְהֶפְדָּ֑הּ לְעַ֥ם נָכְרִ֛י לֹא־יִמְשֹׁ֥ל לְמָכְרָ֖הּ
בְּבִגְדוֹ־בָֽהּ׃

‎<span id="009">9</span> ‏וְאִם־לִבְנ֖וֹ יִֽיעָדֶ֑נָּה כְּמִשְׁפַּ֥ט
הַבָּנ֖וֹת יַעֲשֶׂה־לָּֽהּ׃

‎<span id="010">10</span> ‏אִם־אַחֶ֖רֶת יִֽקַּֽח־ל֑וֹ שְׁאֵרָ֛הּ
כְּסוּתָ֥הּ וְעֹנָתָ֖הּ לֹ֥א יִגְרָֽע׃

‎<span id="011">11</span> ‏וְאִם־שְׁלָ֨שׁ־אֵ֔לֶּה לֹ֥א יַעֲשֶׂ֖ה לָ֑הּ
וְיָצְאָ֥ה חִנָּ֖ם אֵ֥ין כָּֽסֶף׃ ס

‎<span id="012">12</span> ‏מַכֵּ֥ה אִ֛ישׁ וָמֵ֖ת מ֥וֹת יוּמָֽת׃

‎<span id="013">13</span> ‏וַאֲשֶׁר֙ לֹ֣א צָדָ֔ה וְהָאֱלֹהִ֖ים אִנָּ֣ה
לְיָד֑וֹ וְשַׂמְתִּ֤י לְךָ֙ מָק֔וֹם אֲשֶׁ֥ר יָנ֖וּס שָֽׁמָּה׃ ס

‎<span id="014">14</span> ‏וְכִי־יָזִ֥ד<sup>3</sup> אִ֛ישׁ עַל־רֵעֵ֖הוּ
לְהָרְג֣וֹ בְעָרְמָ֑ה מֵעִ֣ם מִזְבְּחִ֔י תִּקָּחֶ֖נּוּ לָמֽוּת׃ ס

‎<span id="015">15</span> ‏וּמַכֵּ֥ה אָבִ֛יו וְאִמּ֖וֹ מ֥וֹת יוּמָֽת׃

‎<span id="016">16</span> ‏וְגֹנֵ֨ב אִ֧ישׁ וּמְכָר֛וֹ וְנִמְצָ֥א
בְיָד֖וֹ מ֥וֹת יוּמָֽת׃ ס

‎<span id="017">17</span> ‏וּמְקַלֵּ֥ל אָבִ֛יו וְאִמּ֖וֹ מ֥וֹת יוּמָֽת׃
ס

‎<span id="018">18</span> ‏וְכִֽי־יְרִיבֻ֣ן אֲנָשִׁ֔ים וְהִכָּה־אִישׁ֙
אֶת־רֵעֵ֔הוּ בְּאֶ֖בֶן א֣וֹ בְאֶגְרֹ֑ף וְלֹ֥א יָמ֖וּת וְנָפַ֥ל
לְמִשְׁכָּֽב׃

‎<span id="019">19</span> ‏אִם־יָק֞וּם וְהִתְהַלֵּ֥ךְ בַּח֛וּץ
עַל־מִשְׁעַנְתּ֖וֹ וְנִקָּ֣ה הַמַּכֶּ֑ה רַ֥ק שִׁבְתּ֛וֹ יִתֵּ֖ן
וְרַפֹּ֥א יְרַפֵּֽא׃ ס

‎<span id="020">20</span> ‏וְכִֽי־יַכֶּה֩ אִ֨ישׁ אֶת־עַבְדּ֜וֹ א֤וֹ
אֶת־אֲמָתוֹ֙ בַּשֵּׁ֔בֶט וּמֵ֖ת תַּ֣חַת יָד֑וֹ נָקֹ֖ם יִנָּקֵֽם׃

‎<span id="021">21</span> ‏אַ֥ךְ אִם־י֛וֹם א֥וֹ יוֹמַ֖יִם יַעֲמֹ֑ד לֹ֣א
יֻקַּ֔ם כִּ֥י כַסְפּ֖וֹ הֽוּא׃ ס

‎<span id="022">22</span> ‏וְכִֽי־יִנָּצ֣וּ אֲנָשִׁ֗ים וְנָ֨גְפ֜וּ
אִשָּׁ֤ה הָרָה֙ וְיָצְא֣וּ יְלָדֶ֔יהָ וְלֹ֥א יִהְיֶ֖ה אָס֑וֹן עָנ֣וֹשׁ
יֵעָנֵ֗שׁ כַּֽאֲשֶׁ֨ר יָשִׁ֤ית עָלָיו֙ בַּ֣עַל הָֽאִשָּׁ֔ה וְנָתַ֖ן
בִּפְלִלִֽים׃

‎<span id="023">23</span> ‏וְאִם־אָס֖וֹן יִהְיֶ֑ה וְנָתַתָּ֥ה נֶ֖פֶשׁ
תַּ֥חַת נָֽפֶשׁ׃

‎<span id="024">24</span> ‏עַ֚יִן תַּ֣חַת עַ֔יִן שֵׁ֖ן תַּ֣חַת שֵׁ֑ן
יָ֚ד תַּ֣חַת יָ֔ד רֶ֖גֶל תַּ֥חַת רָֽגֶל׃

‎<span id="025">25</span> ‏כְּוִיָּה֙ תַּ֣חַת כְּוִיָּ֔ה פֶּ֖צַע תַּ֣חַת
פָּ֑צַע חַבּוּרָ֕ה תַּ֖חַת חַבּוּרָֽה׃ ס

‎<span id="026">26</span> ‏וְכִֽי־יַכֶּ֨ה אִ֜ישׁ אֶת־עֵ֥ין עַבְדּ֛וֹ
אֽוֹ־אֶת־עֵ֥ין אֲמָת֖וֹ וְשִֽׁחֲתָ֑הּ לַֽחָפְשִׁ֥י יְשַׁלְּחֶ֖נּוּ
תַּ֥חַת עֵינֽוֹ׃ ס

‎<span id="027">27</span> ‏וְאִם־שֵׁ֥ן עַבְדּ֛וֹ אֽוֹ־שֵׁ֥ן אֲמָת֖וֹ
יַפִּ֑יל לַֽחָפְשִׁ֥י יְשַׁלְּחֶ֖נּוּ תַּ֥חַת שִׁנּֽוֹ׃ פ

‎<span id="028">28</span> ‏וְכִֽי־יִגַּ֨ח שׁ֥וֹר אֶת־אִ֛ישׁ א֥וֹ
אֶת־אִשָּׁ֖ה וָמֵ֑ת סָק֨וֹל יִסָּקֵ֜ל הַשּׁ֗וֹר וְלֹ֤א יֵאָכֵל֙
אֶת־בְּשָׂר֔וֹ וּבַ֥עַל הַשּׁ֖וֹר נָקִֽי׃

‎<span id="029">29</span> ‏וְאִ֡ם שׁוֹר֩ נַגָּ֨ח ה֜וּא מִתְּמֹ֣ל
שִׁלְשֹׁ֗ם וְהוּעַ֤ד בִּבְעָלָיו֙ וְלֹ֣א יִשְׁמְרֶ֔נּוּ וְהֵמִ֥ית אִ֖ישׁ
א֣וֹ אִשָּׁ֑ה הַשּׁוֹר֙ יִסָּקֵ֔ל וְגַם־בְּעָלָ֖יו יוּמָֽת׃

‎<span id="030">30</span> ‏אִם־כֹּ֖פֶר יוּשַׁ֣ת עָלָ֑יו וְנָתַן֙
פִּדְיֹ֣ן נַפְשׁ֔וֹ כְּכֹ֥ל אֲשֶׁר־יוּשַׁ֖ת עָלָֽיו׃

‎<span id="031">31</span> ‏אוֹ־בֵ֥ן יִגָּ֖ח אוֹ־בַ֣ת יִגָּ֑ח
כַּמִּשְׁפָּ֥ט הַזֶּ֖ה יֵעָ֥שֶׂה לּֽוֹ׃

‎<span id="032">32</span> ‏אִם־עֶ֛בֶד יִגַּ֥ח הַשּׁ֖וֹר א֣וֹ אָמָ֑ה
כֶּ֣סֶף׀ שְׁלֹשִׁ֣ים שְׁקָלִ֗ים יִתֵּן֙ לַֽאדֹנָ֔יו וְהַשּׁ֖וֹר
יִסָּקֵֽל׃ ס

‎<span id="033">33</span> ‏וְכִֽי־יִפְתַּ֨ח אִ֜ישׁ בּ֗וֹר א֠וֹ
כִּֽי־יִכְרֶ֥ה אִ֛ישׁ בֹּ֖ר וְלֹ֣א יְכַסֶּ֑נּוּ וְנָֽפַל־שָׁ֥מָּה
שּׁ֖וֹר א֥וֹ חֲמֽוֹר׃

‎<span id="034">34</span> ‏בַּ֤עַל הַבּוֹר֙ יְשַׁלֵּ֔ם כֶּ֖סֶף יָשִׁ֣יב
לִבְעָלָ֑יו וְהַמֵּ֖ת יִֽהְיֶה־לּֽוֹ׃ ס

‎<span id="035">35</span> ‏וְכִֽי־יִגֹּ֧ף שֽׁוֹר־אִ֛ישׁ אֶת־שׁ֥וֹר
רֵעֵ֖הוּ וָמֵ֑ת וּמָ֨כְר֜וּ אֶת־הַשּׁ֤וֹר הַחַי֙ וְחָצ֣וּ אֶת־כַּסְפּ֔וֹ
וְגַ֥ם אֶת־הַמֵּ֖ת יֶֽחֱצֽוּן׃

‎<span id="036">36</span> ‏א֣וֹ נוֹדַ֗ע כִּ֠י שׁ֣וֹר נַגָּ֥ח הוּא֙
מִתְּמ֣וֹל שִׁלְשֹׁ֔ם וְלֹ֥א יִשְׁמְרֶ֖נּוּ בְּעָלָ֑יו שַׁלֵּ֨ם
יְשַׁלֵּ֥ם שׁוֹר֙ תַּ֣חַת הַשּׁ֔וֹר וְהַמֵּ֖ת יִֽהְיֶה־לּֽוֹ׃ ס

‎<span id="037">37</span> ‏כִּ֤י יִגְנֹֽב־אִישׁ֙ שׁ֣וֹר אוֹ־שֶׂ֔ה
וּטְבָח֖וֹ א֣וֹ מְכָר֑וֹ חֲמִשָּׁ֣ה בָקָ֗ר יְשַׁלֵּם֙ תַּ֣חַת הַשּׁ֔וֹר
וְאַרְבַּע־צֹ֖אן תַּ֥חַת הַשֶּֽׂה׃

1 wə’ēlleh hammišəpāṭîm ’ăšer tāśîm lifənêhem:

2 kî ṯiqəneh ‘eḇeḏ ‘iḇərî šēš šānîm y<sup>a</sup>‘ăḇōḏ ûḇaššəḇi‘iṯ yēṣē’
l<sup>a</sup>ḥāfəšî ḥinnām:

3 ’im-bəḡapwō yāḇō’ bəḡapwō yēṣē’ ’im-b<sup>a</sup>‘al ’iššâ hû’
wəyāṣə’â ’išətwō ‘immwō:

4 ’im-’ăḏōnāyw yiten-lwō ’iššâ wəyāləḏâ-lwō ḇānîm ’wō ḇānwōṯ hā’iššâ
wîlāḏeyhā tihəyeh la’ḏōneyhā wəhû’ yēṣē’ ḇəḡapwō:

5 wə’im-’āmōr yō’mar hā‘eḇeḏ ’âaḇətî ’eṯ-’ăḏōnî ’eṯ-’išətî wə’eṯ-bānāy
lō’ ’ēṣē’ ḥāfəšî:

6 wəhigîšwō ’ăḏōnāyw ’el-hā’ĕlōhîm wəhigîšwō ’el-hadeleṯ ’wō
’el-hamməzûzâ wərāṣ<sup>a</sup>‘ ’ăḏōnāyw ’eṯ-’āzənwō bammarəṣē‘a
w<sup>a</sup>‘ăḇāḏwō lə‘ōlām: s

7 wəḵî-yiməkōr ’îš ’eṯ-bitwō lə’āmâ lō’ ṯēṣē’ kəṣē’ṯ hā‘ăḇāḏîm:

8 ’im-rā‘â bə‘ênê ’ăḏōneyhā ’ăšer-lō’ lwō yə‘āḏāh wəhefədāh lə‘am nāḵərî
lō’-yiməšōl ləmāḵərāh bəḇiḡəḏwō-ḇāh:

9 wə’im-liḇənwō yî‘āḏennâ kəmišəpaṭ habānwōṯ y<sup>a</sup>‘ăśeh-llāh:

10 ’im-’<sup>a</sup>ḥereṯ yiqq<sup>a</sup>ḥ-lwō šə’ērāh kəsûṯāh
wə‘ōnāṯāh lō’ yiḡərā‘:

11 wə’im-šəlāš-’ēlleh lō’ y<sup>a</sup>‘ăśeh lāh wəyāṣə’â ḥinnām ’ên
kāsef: s

12 makēh ’îš wāmēṯ mwōṯ yûmāṯ:

13 wa’ăšer lō’ ṣāḏâ wəhā’ĕlōhîm ’innâ ləyāḏwō wəśamətî ləḵā māqwōm ’ăšer
yānûs šāmmâ: s

14 wəḵî-yāziḏ<sup>3</sup> ’îš ‘al-rē‘ēhû ləhārəḡwō ḇə‘ārəmâ mē‘im
mizəbəḥî tiqqāḥennû lāmûṯ: s

15 ûmakēh ’āḇîw wə’immwō mwōṯ yûmāṯ:

16 wəḡōnēḇ ’îš ûməḵārwō wəniməṣā’ ḇəyāḏwō mwōṯ yûmāṯ: s

17 ûməqallēl ’āḇîw wə’immwō mwōṯ yûmāṯ: s

18 wəḵî-yərîḇun ’ănāšîm wəhikâ-’îš ’eṯ-rē‘ēhû bə’eḇen ’wō ḇə’eḡərōf
wəlō’ yāmûṯ wənāfal ləmišəkāḇ:

19 ’im-yāqûm wəhiṯəhallēḵə b<sup>a</sup>ḥûṣ ‘al-mišə‘anətwō wəniqqâ
hammakeh raq šiḇətwō yitēn wərapō’ yərapē’: s

20 wəḵî-yakeh ’îš ’eṯ-‘aḇədwō ’wō ’eṯ-’ămāṯwō baššēḇeṭ ûmēṯ
t<sup>a</sup>ḥaṯ yāḏwō nāqōm yinnāqēm:

21 ’aḵə ’im-ywōm ’wō ywōmayim y<sup>a</sup>‘ămōḏ lō’ yuqqam kî ḵasəpwō
hû’: s

22 wəḵî-yinnāṣû ’ănāšîm wənāḡəfû ’iššâ hārâ wəyāṣə’û yəlāḏeyhā wəlō’
yihəyeh ’āswōn ‘ānwōš yē‘ānēš ka’ăšer yāšîṯ ‘ālāyw b<sup>a</sup>‘al
hā’iššâ wənāṯan bifəlilîm:

23 wə’im-’āswōn yihəyeh wənāṯatâ nefeš t<sup>a</sup>ḥaṯ nāfeš:

24 ‘ayin t<sup>a</sup>ḥaṯ ‘ayin šēn t<sup>a</sup>ḥaṯ šēn yāḏ
t<sup>a</sup>ḥaṯ yāḏ reḡel t<sup>a</sup>ḥaṯ rāḡel:

25 kəwîyâ t<sup>a</sup>ḥaṯ kəwîyâ peṣ<sup>a</sup>‘ t<sup>a</sup>ḥaṯ
pāṣ<sup>a</sup>‘ ḥabûrâ t<sup>a</sup>ḥaṯ ḥabûrâ: s

26 wəḵî-yakeh ’îš ’eṯ-‘ên ‘aḇədwō ’wō-’eṯ-‘ên ’ămāṯwō wəšiḥăṯāh
l<sup>a</sup>ḥāfəšî yəšalləḥennû t<sup>a</sup>ḥaṯ ‘ênwō: s

27 wə’im-šēn ‘aḇədwō ’wō-šēn ’ămāṯwō yapîl l<sup>a</sup>ḥāfəšî
yəšalləḥennû t<sup>a</sup>ḥaṯ šinnwō: f

28 wəḵî-yig<sup>a</sup>ḥ šwōr ’eṯ-’îš ’wō ’eṯ-’iššâ wāmēṯ sāqwōl
yissāqēl haššwōr wəlō’ yē’āḵēl ’eṯ-bəśārwō ûḇ<sup>a</sup>‘al haššwōr
nāqî:

29 wə’im šwōr nagāḥ hû’ mitəmōl šiləšōm wəhû‘aḏ biḇə‘ālāyw wəlō’
yišəmərennû wəhēmîṯ ’îš ’wō ’iššâ haššwōr yissāqēl wəḡam-bə‘ālāyw yûmāṯ:

30 ’im-kōfer yûšaṯ ‘ālāyw wənāṯan piḏəyōn nafəšwō kəḵōl ’ăšer-yûšaṯ
‘ālāyw:

31 ’wō-ḇēn yigāḥ ’wō-ḇaṯ yigāḥ kammišəpāṭ hazzeh yē‘āśeh llwō:

32 ’im-‘eḇeḏ yig<sup>a</sup>ḥ haššwōr ’wō ’āmâ kesef\| šəlōšîm šəqālîm
yitēn la’ḏōnāyw wəhaššwōr yissāqēl: s

33 wəḵî-yifət<sup>a</sup>ḥ ’îš bwōr ’wō kî-yiḵəreh ’îš bōr wəlō’
yəḵassennû wənāfal-šāmmâ ššwōr ’wō ḥămwōr:

34 b<sup>a</sup>‘al habwōr yəšallēm kesef yāšîḇ liḇə‘ālāyw wəhammēṯ
yihəyeh-llwō: s

35 wəḵî-yigōf šwōr-’îš ’eṯ-šwōr rē‘ēhû wāmēṯ ûmāḵərû ’eṯ-haššwōr
h<sup>a</sup>ḥay wəḥāṣû ’eṯ-kasəpwō wəḡam ’eṯ-hammēṯ yeḥĕṣûn:

36 ’wō nwōḏ<sup>a</sup>‘ kî šwōr nagāḥ hû’ mitəmwōl šiləšōm wəlō’
yišəmərennû bə‘ālāyw šallēm yəšallēm šwōr t<sup>a</sup>ḥaṯ haššwōr
wəhammēṯ yihəyeh-llwō: s

37 kî yiḡənōḇ-’îš šwōr ’wō-śeh ûṭəḇāḥwō ’wō məḵārwō ḥămiššâ ḇāqār
yəšallēm t<sup>a</sup>ḥaṯ haššwōr wə’arəb<sup>a</sup>‘-ṣō’n
t<sup>a</sup>ḥaṯ haśśeh:

------------------------------------------------------------------------

[Next: Exodus (Shemot) Chapter 22](exo022)
