[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/exo015)  [KJV](../kjv/exo015)  [Sep](../sep/exo015) 
[Vul](../vul/exo015)   
  
[Exodus (Shemot) Index](exo)  
  [Previous](exo014)  [Next](exo016) 

------------------------------------------------------------------------

### Tanach (Hebrew): Exodus (Shemot) Chapter 15

‎<span id="001">1</span> ‏אָ֣ז יָשִֽׁיר־מֹשֶׁה֩ וּבְנֵ֨י יִשְׂרָאֵ֜ל
אֶת־הַשִּׁירָ֤ה הַזֹּאת֙ לַֽיהוָ֔ה וַיֹּאמְר֖וּ לֵאמֹ֑ר אָשִׁ֤ירָה
לַֽיהוָה֙ כִּֽי־גָאֹ֣ה גָּאָ֔ה ס֥וּס וְרֹכְב֖וֹ רָמָ֥ה בַיָּֽם׃

‎<span id="002">2</span> ‏עָזִּ֤י וְזִמְרָת֙ יָ֔הּ וַֽיְהִי־לִ֖י
לִֽישׁוּעָ֑ה זֶ֤ה אֵלִי֙ וְאַנְוֵ֔הוּ אֱלֹהֵ֥י אָבִ֖י וַאֲרֹמְמֶֽנְהוּ׃

‎<span id="003">3</span> ‏יְהוָ֖ה אִ֣ישׁ מִלְחָמָ֑ה יְהוָ֖ה שְׁמֽוֹ׃

‎<span id="004">4</span> ‏מַרְכְּבֹ֥ת פַּרְעֹ֛ה וְחֵיל֖וֹ יָרָ֣ה בַיָּ֑ם
וּמִבְחַ֥ר שָֽׁלִשָׁ֖יו טֻבְּע֥וּ בְיַם־סֽוּף׃

‎<span id="005">5</span> ‏תְּהֹמֹ֖ת יְכַסְיֻ֑מוּ יָרְד֥וּ בִמְצוֹלֹ֖ת
כְּמוֹ־אָֽבֶן׃

‎<span id="006">6</span> ‏יְמִֽינְךָ֣ יְהוָ֔ה נֶאְדָּרִ֖י בַּכֹּ֑חַ
יְמִֽינְךָ֥ יְהוָ֖ה תִּרְעַ֥ץ אוֹיֵֽב׃

‎<span id="007">7</span> ‏וּבְרֹ֥ב גְּאוֹנְךָ֖ תַּהֲרֹ֣ס קָמֶ֑יךָ
תְּשַׁלַּח֙ חֲרֹ֣נְךָ֔ יֹאכְלֵ֖מוֹ כַּקַּֽשׁ׃

‎<span id="008">8</span> ‏וּבְר֤וּחַ אַפֶּ֙יךָ֙ נֶ֣עֶרְמוּ מַ֔יִם
נִצְּב֥וּ כְמוֹ־נֵ֖ד נֹזְלִ֑ים קָֽפְא֥וּ תְהֹמֹ֖ת בְּלֶב־יָֽם׃

‎<span id="009">9</span> ‏אָמַ֥ר אוֹיֵ֛ב אֶרְדֹּ֥ף אַשִּׂ֖יג אֲחַלֵּ֣ק
שָׁלָ֑ל תִּמְלָאֵ֣מוֹ נַפְשִׁ֔י אָרִ֣יק חַרְבִּ֔י תּוֹרִישֵׁ֖מוֹ יָדִֽי׃

‎<span id="010">10</span> ‏נָשַׁ֥פְתָּ בְרוּחֲךָ֖ כִּסָּ֣מוֹ יָ֑ם
צָֽלֲלוּ֙ כַּֽעוֹפֶ֔רֶת בְּמַ֖יִם אַדִּירִֽים׃

‎<span id="011">11</span> ‏מִֽי־כָמֹ֤כָה בָּֽאֵלִם֙ יְהוָ֔ה מִ֥י
כָּמֹ֖כָה נֶאְדָּ֣ר בַּקֹּ֑דֶשׁ נוֹרָ֥א תְהִלֹּ֖ת עֹ֥שֵׂה פֶֽלֶא׃

‎<span id="012">12</span> ‏נָטִ֙יתָ֙ יְמִ֣ינְךָ֔ תִּבְלָעֵ֖מוֹ אָֽרֶץ׃

‎<span id="013">13</span> ‏נָחִ֥יתָ בְחַסְדְּךָ֖ עַם־ז֣וּ גָּאָ֑לְתָּ
נֵהַ֥לְתָּ בְעָזְּךָ֖ אֶל־נְוֵ֥ה קָדְשֶֽׁךָ׃

‎<span id="014">14</span> ‏שָֽׁמְע֥וּ עַמִּ֖ים יִרְגָּז֑וּן חִ֣יל אָחַ֔ז
יֹשְׁבֵ֖י פְּלָֽשֶׁת׃

‎<span id="015">15</span> ‏אָ֤ז נִבְהֲלוּ֙ אַלּוּפֵ֣י אֱד֔וֹם אֵילֵ֣י
מוֹאָ֔ב יֹֽאחֲזֵ֖מוֹ רָ֑עַד נָמֹ֕גוּ כֹּ֖ל יֹשְׁבֵ֥י כְנָֽעַן׃

‎<span id="016">16</span> ‏תִּפֹּ֨ל עֲלֵיהֶ֤ם אֵימָ֙תָה֙ וָפַ֔חַד
בִּגְדֹ֥ל זְרוֹעֲךָ֖ יִדְּמ֣וּ כָּאָ֑בֶן עַד־יַעֲבֹ֤ר עַמְּךָ֙ יְהוָ֔ה
עַֽד־יַעֲבֹ֖ר עַם־ז֥וּ קָנִֽיתָ׃

‎<span id="017">17</span> ‏תְּבִאֵ֗מוֹ וְתִטָּעֵ֙מוֹ֙ בְּהַ֣ר
נַחֲלָֽתְךָ֔ מָכ֧וֹן לְשִׁבְתְּךָ֛ פָּעַ֖לְתָּ יְהוָ֑ה מִקְּדָ֕שׁ
אֲדֹנָ֖י כּוֹנְנ֥וּ יָדֶֽיךָ׃

‎<span id="018">18</span> ‏יְהוָ֥ה׀ יִמְלֹ֖ךְ לְעֹלָ֥ם וָעֶֽד׃

‎<span id="019">19</span> ‏כִּ֣י בָא֩ ס֨וּס פַּרְעֹ֜ה בְּרִכְבּ֤וֹ
וּבְפָרָשָׁיו֙ בַּיָּ֔ם וַיָּ֧שֶׁב יְהוָ֛ה עֲלֵהֶ֖ם אֶת־מֵ֣י הַיָּ֑ם
וּבְנֵ֧י יִשְׂרָאֵ֛ל הָלְכ֥וּ בַיַּבָּשָׁ֖ה בְּת֥וֹךְ הַיָּֽם׃ פ

‎<span id="020">20</span> ‏וַתִּקַּח֩ מִרְיָ֨ם הַנְּבִיאָ֜ה אֲח֧וֹת
אַהֲרֹ֛ן אֶת־הַתֹּ֖ף בְּיָדָ֑הּ וַתֵּצֶ֤אןָ כָֽל־הַנָּשִׁים֙ אַחֲרֶ֔יהָ
בְּתֻפִּ֖ים וּבִמְחֹלֹֽת׃

‎<span id="021">21</span> ‏וַתַּ֥עַן לָהֶ֖ם מִרְיָ֑ם שִׁ֤ירוּ לַֽיהוָה֙
כִּֽי־גָאֹ֣ה גָּאָ֔ה ס֥וּס וְרֹכְב֖וֹ רָמָ֥ה בַיָּֽם׃ ס

‎<span id="022">22</span> ‏וַיַּסַּ֨ע מֹשֶׁ֤ה אֶת־יִשְׂרָאֵל֙
מִיַּם־ס֔וּף וַיֵּצְא֖וּ אֶל־מִדְבַּר־שׁ֑וּר וַיֵּלְכ֧וּ
שְׁלֹֽשֶׁת־יָמִ֛ים בַּמִּדְבָּ֖ר וְלֹא־מָ֥צְאוּ מָֽיִם׃

‎<span id="023">23</span> ‏וַיָּבֹ֣אוּ מָרָ֔תָה וְלֹ֣א יָֽכְל֗וּ
לִשְׁתֹּ֥ת מַ֙יִם֙ מִמָּרָ֔ה כִּ֥י מָרִ֖ים הֵ֑ם עַל־כֵּ֥ן
קָרָֽא־שְׁמָ֖הּ מָרָֽה׃

‎<span id="024">24</span> ‏וַיִּלֹּ֧נוּ הָעָ֛ם עַל־מֹשֶׁ֥ה לֵּאמֹ֖ר
מַה־נִּשְׁתֶּֽה׃

‎<span id="025">25</span> ‏וַיִּצְעַ֣ק אֶל־יְהוָ֗ה וַיּוֹרֵ֤הוּ יְהוָה֙
עֵ֔ץ וַיַּשְׁלֵךְ֙ אֶל־הַמַּ֔יִם וַֽיִּמְתְּק֖וּ הַמָּ֑יִם שָׁ֣ם שָׂ֥ם
ל֛וֹ חֹ֥ק וּמִשְׁפָּ֖ט וְשָׁ֥ם נִסָּֽהוּ׃

‎<span id="026">26</span> ‏וַיֹּאמֶר֩ אִם־שָׁמ֨וֹעַ תִּשְׁמַ֜ע לְק֣וֹל׀
יְהוָ֣ה אֱלֹהֶ֗יךָ וְהַיָּשָׁ֤ר בְּעֵינָיו֙ תַּעֲשֶׂ֔ה וְהַֽאֲזַנְתָּ֙
לְמִצְוֹתָ֔יו וְשָׁמַרְתָּ֖ כָּל־חֻקָּ֑יו כָּֽל־הַמַּֽחֲלָ֞ה
אֲשֶׁר־שַׂ֤מְתִּי בְמִצְרַ֙יִם֙ לֹא־אָשִׂ֣ים עָלֶ֔יךָ כִּ֛י אֲנִ֥י
יְהוָ֖ה רֹפְאֶֽךָ׃ ס

‎<span id="027">27</span> ‏וַיָּבֹ֣אוּ אֵילִ֔מָה וְשָׁ֗ם שְׁתֵּ֥ים
עֶשְׂרֵ֛ה עֵינֹ֥ת מַ֖יִם וְשִׁבְעִ֣ים תְּמָרִ֑ים וַיַּחֲנוּ־שָׁ֖ם
עַל־הַמָּֽיִם׃

1 ’āz yāšîr-mōšeh ûḇənê yiśərā’ēl ’eṯ-haššîrâ hazzō’ṯ layhwâ wayyō’mərû
lē’mōr ’āšîrâ layhwâ kî-ḡā’ōh gā’â sûs wərōḵəḇwō rāmâ ḇayyām:

2 ‘āzzî wəzimərāṯ yāh wayəhî-lî lîšû‘â zeh ’ēlî wə’anəwēhû ’ĕlōhê ’āḇî
wa’ărōməmenəhû:

3 yəhwâ ’îš miləḥāmâ yəhwâ šəmwō:

4 marəkəḇōṯ parə‘ōh wəḥêlwō yārâ ḇayyām ûmiḇəḥar šālišāyw ṭubə‘û
ḇəyam-sûf:

5 təhōmōṯ yəḵasəyumû yārəḏû ḇiməṣwōlōṯ kəmwō-’āḇen:

6 yəmînəḵā yəhwâ ne’ədārî bakōḥa yəmînəḵā yəhwâ tirə‘aṣ ’wōyēḇ:

7 ûḇərōḇ gə’wōnəḵā tahărōs qāmeyḵā təšall<sup>a</sup>ḥ ḥărōnəḵā
yō’ḵəlēmwō kaqqaš:

8 ûḇərûḥa ’apeyḵā ne‘erəmû mayim niṣṣəḇû ḵəmwō-nēḏ nōzəlîm qāfə’û
ṯəhōmōṯ bəleḇ-yām:

9 ’āmar ’wōyēḇ ’erədōf ’aśśîḡ ’ăḥallēq šālāl timəlā’ēmwō nafəšî ’ārîq
ḥarəbî twōrîšēmwō yāḏî:

10 nāšafətā ḇərûḥăḵā kissāmwō yām ṣālălû k<sup>a</sup>‘wōfereṯ bəmayim
’adîrîm:

11 mî-ḵāmōḵâ bā’ēlim yəhwâ mî kāmōḵâ ne’ədār baqqōḏeš nwōrā’ ṯəhillōṯ
‘ōśēh fele’:

12 nāṭîṯā yəmînəḵā tiḇəlā‘ēmwō ’āreṣ:

13 nāḥîṯā ḇəḥasədəḵā ‘am-zû gā’ālətā nēhalətā ḇə‘āzzəḵā ’el-nəwēh
qāḏəšeḵā:

14 šāmə‘û ‘ammîm yirəgāzûn ḥîl ’āḥaz yōšəḇê pəlāšeṯ:

15 ’āz niḇəhălû ’allûfê ’ĕḏwōm ’êlê mwō’āḇ yō’ḥăzēmwō rā‘aḏ nāmōḡû kōl
yōšəḇê ḵənā‘an:

16 tipōl ‘ălêhem ’êmāṯâ wāf<sup>a</sup>ḥaḏ biḡəḏōl zərwō‘ăḵā yidəmû
kā’āḇen ‘aḏ-y<sup>a</sup>‘ăḇōr ‘amməḵā yəhwâ ‘aḏ-y<sup>a</sup>‘ăḇōr
‘am-zû qānîṯā:

17 təḇi’ēmwō wəṯiṭṭā‘ēmwō bəhar n<sup>a</sup>ḥălāṯəḵā māḵwōn ləšiḇətəḵā
pā‘alətā yəhwâ miqqəḏāš ’ăḏōnāy kwōnənû yāḏeyḵā:

18 yəhwâ\| yiməlōḵə lə‘ōlām wā‘eḏ:

19 kî ḇā’ sûs parə‘ōh bəriḵəbwō ûḇəfārāšāyw bayyām wayyāšeḇ yəhwâ
‘ălēhem ’eṯ-mê hayyām ûḇənê yiśərā’ēl hāləḵû ḇayyabāšâ bəṯwōḵə hayyām: f

20 watiqq<sup>a</sup>ḥ mirəyām hannəḇî’â ’ăḥwōṯ ’ahărōn ’eṯ-hatōf
bəyāḏāh watēṣe’nā ḵāl-hannāšîm ’<sup>a</sup>ḥăreyhā bəṯupîm ûḇiməḥōlōṯ:

21 wat<sup>a</sup>‘an lâem mirəyām šîrû layhwâ kî-ḡā’ōh gā’â sûs
wərōḵəḇwō rāmâ ḇayyām: s

22 wayyass<sup>a</sup>‘ mōšeh ’eṯ-yiśərā’ēl mîyam-sûf wayyēṣə’û
’el-miḏəbar-šûr wayyēləḵû šəlōšeṯ-yāmîm bammiḏəbār wəlō’-māṣə’û māyim:

23 wayyāḇō’û mārāṯâ wəlō’ yāḵəlû lišətōṯ mayim mimmārâ kî mārîm hēm
‘al-kēn qārā’-šəmāh mārâ:

24 wayyillōnû hā‘ām ‘al-mōšeh llē’mōr mah-nnišəteh:

25 wayyiṣə‘aq ’el-yəhwâ wayywōrēhû yəhwâ ‘ēṣ wayyašəlēḵə ’el-hammayim
wayyimətəqû hammāyim šām śām lwō ḥōq ûmišəpāṭ wəšām nissâû:

26 wayyō’mer ’im-šāmwō‘a tišəm<sup>a</sup>‘ ləqwōl\| yəhwâ ’ĕlōheyḵā
wəhayyāšār bə‘ênāyw t<sup>a</sup>‘ăśeh wəha’ăzanətā ləmiṣəwōṯāyw
wəšāmarətā kāl-ḥuqqāyw kāl-hamm<sup>a</sup>ḥălâ ’ăšer-śamətî ḇəmiṣərayim
lō’-’āśîm ‘āleyḵā kî ’ănî yəhwâ rōfə’eḵā: s

27 wayyāḇō’û ’êlimâ wəšām šətêm ‘eśərēh ‘ênōṯ mayim wəšiḇə‘îm təmārîm
wayy<sup>a</sup>ḥănû-šām ‘al-hammāyim:

------------------------------------------------------------------------

[Next: Exodus (Shemot) Chapter 16](exo016)
