[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/job023)  [KJV](../kjv/job023)  [Sep](../sep/job023) 
[Vul](../vul/job023)   
  
[Job (Iyov) Index](job)  
  [Previous](job022)  [Next](job024) 

------------------------------------------------------------------------

### Tanach (Hebrew): Job (Iyov) Chapter 23

‎<span id="001">1</span> ‏וַיַּ֥עַן אִיּ֗וֹב וַיֹּאמַֽר׃

‎<span id="002">2</span> ‏גַּם־הַ֭יּוֹם מְרִ֣י שִׂחִ֑י יָ֝דִ֗י כָּבְדָ֥ה
עַל־אַנְחָתִֽי׃

‎<span id="003">3</span> ‏מִֽי־יִתֵּ֣ן יָ֭דַעְתִּי וְאֶמְצָאֵ֑הוּ
אָ֝ב֗וֹא עַד־תְּכוּנָתֽוֹ׃

‎<span id="004">4</span> ‏אֶעֶרְכָ֣ה לְפָנָ֣יו מִשְׁפָּ֑ט וּ֝פִ֗י
אֲמַלֵּ֥א תוֹכָחֽוֹת׃

‎<span id="005">5</span> ‏אֵ֭דְעָה מִלִּ֣ים יַעֲנֵ֑נִי וְ֝אָבִ֗ינָה
מַה־יֹּ֥אמַר לִֽי׃

‎<span id="006">6</span> ‏הַבְּרָב־כֹּ֖חַ יָרִ֣יב עִמָּדִ֑י לֹ֥א
אַךְ־ה֝֗וּא יָשִׂ֥ם בִּֽי׃

‎<span id="007">7</span> ‏שָׁ֗ם יָ֭שָׁר נוֹכָ֣ח עִמּ֑וֹ וַאֲפַלְּטָ֥ה
לָ֝נֶ֗צַח מִשֹּׁפְטִֽי׃

‎<span id="008">8</span> ‏הֵ֤ן קֶ֣דֶם אֶהֱלֹ֣ךְ וְאֵינֶ֑נּוּ וְ֝אָח֗וֹר
וְֽלֹא־אָבִ֥ין לֽוֹ׃

‎<span id="009">9</span> ‏שְׂמֹ֣אול בַּעֲשֹׂת֣וֹ וְלֹא־אָ֑חַז יַעְטֹ֥ף
יָ֝מִ֗ין וְלֹ֣א אֶרְאֶֽה׃

‎<span id="010">10</span> ‏כִּֽי־יָ֭דַע דֶּ֣רֶךְ עִמָּדִ֑י בְּ֝חָנַ֗נִי
כַּזָּהָ֥ב אֵצֵֽא׃

‎<span id="011">11</span> ‏בַּ֭אֲשֻׁרוֹ אָחֲזָ֣ה רַגְלִ֑י דַּרְכּ֖וֹ
שָׁמַ֣רְתִּי וְלֹא־אָֽט׃

‎<span id="012">12</span> ‏מִצְוַ֣ת שְׂ֭פָתָיו וְלֹ֣א אָמִ֑ישׁ
מֵ֝חֻקִּ֗י צָפַ֥נְתִּי אִמְרֵי־פִֽיו׃

‎<span id="013">13</span> ‏וְה֣וּא בְ֭אֶחָד וּמִ֣י יְשִׁיבֶ֑נּוּ
וְנַפְשׁ֖וֹ אִוְּתָ֣ה וַיָּֽעַשׂ׃

‎<span id="014">14</span> ‏כִּ֭י יַשְׁלִ֣ים חֻקִּ֑י וְכָהֵ֖נָּה רַבּ֣וֹת
עִמּֽוֹ׃

‎<span id="015">15</span> ‏עַל־כֵּ֭ן מִפָּנָ֣יו אֶבָּהֵ֑ל אֶ֝תְבּוֹנֵ֗ן
וְאֶפְחַ֥ד מִמֶּֽנּוּ׃

‎<span id="016">16</span> ‏וְ֭אֵל הֵרַ֣ךְ לִבִּ֑י וְ֝שַׁדַּ֗י
הִבְהִילָֽנִי׃

‎<span id="017">17</span> ‏כִּֽי־לֹ֣א נִ֭צְמַתִּי מִפְּנֵי־חֹ֑שֶׁךְ
וּ֝מִפָּנַ֗י כִּסָּה־אֹֽפֶל׃

1 wayy<sup>a</sup>‘an ’îywōḇ wayyō’mar:

2 gam-hayywōm mərî śiḥî yāḏî kāḇəḏâ ‘al-’anəḥāṯî:

3 mî-yitēn yāḏ<sup>a</sup>‘ətî wə’eməṣā’ēhû ’āḇwō’ ‘aḏ-təḵûnāṯwō:

4 ’e‘erəḵâ ləfānāyw mišəpāṭ ûfî ’ămallē’ ṯwōḵāḥwōṯ:

5 ’ēḏə‘â millîm y<sup>a</sup>‘ănēnî wə’āḇînâ mah-yyō’mar lî:

6 habərāḇ-kōḥa yārîḇ ‘immāḏî lō’ ’aḵə-hû’ yāśim bî:

7 šām yāšār nwōḵāḥ ‘immwō wa’ăfalləṭâ lāneṣ<sup>a</sup>ḥ miššōfəṭî:

8 hēn qeḏem ’ehĕlōḵə wə’ênennû wə’āḥwōr wəlō’-’āḇîn lwō:

9 śəmō’wl b<sup>a</sup>‘ăśōṯwō wəlō’-’āḥaz y<sup>a</sup>‘əṭōf yāmîn
wəlō’ ’erə’eh:

10 kî-yāḏ<sup>a</sup>‘ dereḵə ‘immāḏî bəḥānanî kazzâāḇ ’ēṣē’:

11 ba’ăšurwō ’āḥăzâ raḡəlî darəkwō šāmarətî wəlō’-’āṭ:

12 miṣəwaṯ śəfāṯāyw wəlō’ ’āmîš mēḥuqqî ṣāfanətî ’imərê-fîw:

13 wəhû’ ḇə’eḥāḏ ûmî yəšîḇennû wənafəšwō ’iûəṯâ wayyā‘aś:

14 kî yašəlîm ḥuqqî wəḵâēnnâ rabwōṯ ‘immwō:

15 ‘al-kēn mipānāyw ’ebâēl ’eṯəbwōnēn wə’efəḥaḏ mimmennû:

16 wə’ēl hēraḵə libî wəšaday hiḇəhîlānî:

17 kî-lō’ niṣəmatî mipənê-ḥōšeḵə ûmipānay kissâ-’ōfel:

------------------------------------------------------------------------

[Next: Job (Iyov) Chapter 24](job024)
