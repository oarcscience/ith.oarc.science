[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/zac004)  [KJV](../kjv/zac004)  [Sep](../sep/zac004) 
[Vul](../vul/zac004)   
  
[Zechariah (Zekharyah) Index](zac)  
  [Previous](zac003)  [Next](zac005) 

------------------------------------------------------------------------

### Tanach (Hebrew): Zechariah (Zekharyah) Chapter 4

‎<span id="001">1</span> ‏וַיָּ֕שָׁב הַמַּלְאָ֖ךְ הַדֹּבֵ֣ר בִּ֑י
וַיְעִירֵ֕נִי כְּאִ֖ישׁ אֲשֶׁר־יֵע֥וֹר מִשְּׁנָתֽוֹ׃

‎<span id="002">2</span> ‏וַיֹּ֣אמֶר אֵלַ֔י מָ֥ה אַתָּ֖ה רֹאֶ֑ה ויאמר
וָאֹמַ֡ר רָאִ֣יתִי׀ וְהִנֵּ֣ה מְנוֹרַת֩ זָהָ֨ב כֻּלָּ֜הּ וְגֻלָּ֣הּ
עַל־רֹאשָׁ֗הּ וְשִׁבְעָ֤ה נֵרֹתֶ֙יהָ֙ עָלֶ֔יהָ שִׁבְעָ֤ה וְשִׁבְעָה֙
מֽוּצָק֔וֹת לַנֵּר֖וֹת אֲשֶׁ֥ר עַל־רֹאשָֽׁהּ׃

‎<span id="003">3</span> ‏וּשְׁנַ֥יִם זֵיתִ֖ים עָלֶ֑יהָ אֶחָד֙ מִימִ֣ין
הַגֻּלָּ֔ה וְאֶחָ֖ד עַל־שְׂמֹאלָֽהּ׃

‎<span id="004">4</span> ‏וָאַ֙עַן֙ וָֽאֹמַ֔ר אֶל־הַמַּלְאָ֛ךְ הַדֹּבֵ֥ר
בִּ֖י לֵאמֹ֑ר מָה־אֵ֖לֶּה אֲדֹנִֽי׃

‎<span id="005">5</span> ‏וַ֠יַּעַן הַמַּלְאָ֞ךְ הַדֹּבֵ֥ר בִּי֙
וַיֹּ֣אמֶר אֵלַ֔י הֲל֥וֹא יָדַ֖עְתָּ מָה־הֵ֣מָּה אֵ֑לֶּה וָאֹמַ֖ר לֹ֥א
אֲדֹנִֽי׃

‎<span id="006">6</span> ‏וַיַּ֜עַן וַיֹּ֤אמֶר אֵלַי֙ לֵאמֹ֔ר זֶ֚ה
דְּבַר־יְהוָ֔ה אֶל־זְרֻבָּבֶ֖ל לֵאמֹ֑ר לֹ֤א בְחַ֙יִל֙ וְלֹ֣א בְכֹ֔חַ
כִּ֣י אִם־בְּרוּחִ֔י אָמַ֖ר יְהוָ֥ה צְבָאֽוֹת׃

‎<span id="007">7</span> ‏מִֽי־אַתָּ֧ה הַֽר־הַגָּד֛וֹל לִפְנֵ֥י
זְרֻבָּבֶ֖ל לְמִישֹׁ֑ר וְהוֹצִיא֙ אֶת־הָאֶ֣בֶן הָרֹאשָׁ֔ה תְּשֻׁא֕וֹת
חֵ֥ן חֵ֖ן לָֽהּ׃ פ

‎<span id="008">8</span> ‏וַיְהִ֥י דְבַר־יְהוָ֖ה אֵלַ֥י לֵאמֹֽר׃

‎<span id="009">9</span> ‏יְדֵ֣י זְרֻבָּבֶ֗ל יִסְּד֛וּ הַבַּ֥יִת הַזֶּ֖ה
וְיָדָ֣יו תְּבַצַּ֑עְנָה וְיָ֣דַעְתָּ֔ כִּֽי־יְהוָ֥ה צְבָא֖וֹת
שְׁלָחַ֥נִי אֲלֵיכֶֽם׃

‎<span id="010">10</span> ‏כִּ֣י מִ֣י בַז֮ לְי֣וֹם קְטַנּוֹת֒
וְשָׂמְח֗וּ וְרָא֞וּ אֶת־הָאֶ֧בֶן הַבְּדִ֛יל בְּיַ֥ד זְרֻבָּבֶ֖ל
שִׁבְעָה־אֵ֑לֶּה עֵינֵ֣י יְהוָ֔ה הֵ֥מָּה מְשׁוֹטְטִ֖ים בְּכָל־הָאָֽרֶץ׃

‎<span id="011">11</span> ‏וָאַ֖עַן וָאֹמַ֣ר אֵלָ֑יו מַה־שְּׁנֵ֤י
הַזֵּיתִים֙ הָאֵ֔לֶה עַל־יְמִ֥ין הַמְּנוֹרָ֖ה וְעַל־שְׂמֹאולָֽהּ׃

‎<span id="012">12</span> ‏וָאַ֣עַן שֵׁנִ֔ית וָאֹמַ֖ר אֵלָ֑יו
מַה־שְׁתֵּ֞י שִׁבֲּלֵ֣י הַזֵּיתִ֗ים אֲשֶׁר֙ בְּיַ֗ד שְׁנֵי֙ צַנְתְּר֣וֹת
הַזָּהָ֔ב הַֽמְרִיקִ֥ים מֵעֲלֵיהֶ֖ם הַזָּהָֽב׃

‎<span id="013">13</span> ‏וַיֹּ֤אמֶר אֵלַי֙ לֵאמֹ֔ר הֲל֥וֹא יָדַ֖עְתָּ
מָה־אֵ֑לֶּה וָאֹמַ֖ר לֹ֥א אֲדֹנִֽי׃

‎<span id="014">14</span> ‏וַיֹּ֕אמֶר אֵ֖לֶּה שְׁנֵ֣י בְנֵֽי־הַיִּצְהָ֑ר
הָעֹמְדִ֖ים עַל־אֲד֥וֹן כָּל־הָאָֽרֶץ׃

1 wayyāšāḇ hammalə’āḵə hadōḇēr bî wayə‘îrēnî kə’îš ’ăšer-yē‘wōr
miššənāṯwō:

2 wayyō’mer ’ēlay mâ ’atâ rō’eh wayyō’mer wā’ōmar rā’îṯî\| wəhinnēh
mənwōraṯ zâāḇ kullāh wəḡullāh ‘al-rō’šāh wəšiḇə‘â nērōṯeyhā ‘āleyhā
šiḇə‘â wəšiḇə‘â mûṣāqwōṯ lannērwōṯ ’ăšer ‘al-rō’šāh:

3 ûšənayim zêṯîm ‘āleyhā ’eḥāḏ mîmîn hagullâ wə’eḥāḏ ‘al-śəmō’lāh:

4 wā’<sup>a</sup>‘an wā’ōmar ’el-hammalə’āḵə hadōḇēr bî lē’mōr mâ-’ēlleh
’ăḏōnî:

5 wayy<sup>a</sup>‘an hammalə’āḵə hadōḇēr bî wayyō’mer ’ēlay hălwō’
yāḏ<sup>a</sup>‘ətā mâ-hēmmâ ’ēlleh wā’ōmar lō’ ’ăḏōnî:

6 wayy<sup>a</sup>‘an wayyō’mer ’ēlay lē’mōr zeh dəḇar-yəhwâ
’el-zərubāḇel lē’mōr lō’ ḇəḥayil wəlō’ ḇəḵōḥa kî ’im-bərûḥî ’āmar yəhwâ
ṣəḇā’wōṯ:

7 mî-’atâ har-hagāḏwōl lifənê zərubāḇel ləmîšōr wəhwōṣî’ ’eṯ-hā’eḇen
hārō’šâ təšu’wōṯ ḥēn ḥēn lāh: f

8 wayəhî ḏəḇar-yəhwâ ’ēlay lē’mōr:

9 yəḏê zərubāḇel yissəḏû habayiṯ hazzeh wəyāḏāyw təḇaṣṣ<sup>a</sup>‘ənâ
wəyāḏ<sup>a</sup>‘ətā kî-yəhwâ ṣəḇā’wōṯ šəlāḥanî ’ălêḵem:

10 kî mî ḇaz ləywōm qəṭannwōṯ wəśāməḥû wərā’û ’eṯ-hā’eḇen habəḏîl bəyaḏ
zərubāḇel šiḇə‘â-’ēlleh ‘ênê yəhwâ hēmmâ məšwōṭəṭîm bəḵāl-hā’āreṣ:

11 wā’<sup>a</sup>‘an wā’ōmar ’ēlāyw mah-ššənê hazzêṯîm hā’ēleh
‘al-yəmîn hammənwōrâ wə‘al-śəmō’wlāh:

12 wā’<sup>a</sup>‘an šēnîṯ wā’ōmar ’ēlāyw mah-šətê šibălê hazzêṯîm
’ăšer bəyaḏ šənê ṣanətərwōṯ hazzâāḇ hamərîqîm mē‘ălêhem hazzâāḇ:

13 wayyō’mer ’ēlay lē’mōr hălwō’ yāḏ<sup>a</sup>‘ətā mâ-’ēlleh wā’ōmar
lō’ ’ăḏōnî:

14 wayyō’mer ’ēlleh šənê ḇənê-hayyiṣəhār hā‘ōməḏîm ‘al-’ăḏwōn
kāl-hā’āreṣ:

------------------------------------------------------------------------

[Next: Zechariah (Zekharyah) Chapter 5](zac005)
