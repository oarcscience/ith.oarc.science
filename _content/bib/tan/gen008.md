[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen008)  [KJV](../kjv/gen008)  [Sep](../sep/gen008) 
[Vul](../vul/gen008)   
  
[Genesis (Bereshit) Index](gen)  
  [Previous](gen007)  [Next](gen009) 

------------------------------------------------------------------------

### Tanach (Hebrew): Genesis (Bereshit) Chapter 8

‎<span id="001">1</span> ‏וַיִּזְכֹּ֤ר אֱלֹהִים֙ אֶת־נֹ֔חַ וְאֵ֤ת
כָּל־הַֽחַיָּה֙ וְאֶת־כָּל־הַבְּהֵמָ֔ה אֲשֶׁ֥ר אִתּ֖וֹ בַּתֵּבָ֑ה
וַיַּעֲבֵ֨ר אֱלֹהִ֥ים ר֙וּחַ֙ עַל־הָאָ֔רֶץ וַיָּשֹׁ֖כּוּ הַמָּֽיִם׃

‎<span id="002">2</span> ‏וַיִּסָּֽכְרוּ֙ מַעְיְנֹ֣ת תְּה֔וֹם
וַֽאֲרֻבֹּ֖ת הַשָּׁמָ֑יִם וַיִּכָּלֵ֥א הַגֶּ֖שֶׁם מִן־הַשָּׁמָֽיִם׃

‎<span id="003">3</span> ‏וַיָּשֻׁ֧בוּ הַמַּ֛יִם מֵעַ֥ל הָאָ֖רֶץ
הָל֣וֹךְ וָשׁ֑וֹב וַיַּחְסְר֣וּ הַמַּ֔יִם מִקְצֵ֕ה חֲמִשִּׁ֥ים וּמְאַ֖ת
יֽוֹם׃

‎<span id="004">4</span> ‏וַתָּ֤נַח הַתֵּבָה֙ בַּחֹ֣דֶשׁ הַשְּׁבִיעִ֔י
בְּשִׁבְעָה־עָשָׂ֥ר י֖וֹם לַחֹ֑דֶשׁ עַ֖ל הָרֵ֥י אֲרָרָֽט׃

‎<span id="005">5</span> ‏וְהַמַּ֗יִם הָיוּ֙ הָל֣וֹךְ וְחָס֔וֹר עַ֖ד
הַחֹ֣דֶשׁ הָֽעֲשִׂירִ֑י בָּֽעֲשִׂירִי֙ בְּאֶחָ֣ד לַחֹ֔דֶשׁ נִרְא֖וּ
רָאשֵׁ֥י הֶֽהָרִֽים׃

‎<span id="006">6</span> ‏וַֽיְהִ֕י מִקֵּ֖ץ אַרְבָּעִ֣ים י֑וֹם
וַיִּפְתַּ֣ח נֹ֔חַ אֶת־חַלּ֥וֹן הַתֵּבָ֖ה אֲשֶׁ֥ר עָשָֽׂה׃

‎<span id="007">7</span> ‏וַיְשַׁלַּ֖ח אֶת־הָֽעֹרֵ֑ב וַיֵּצֵ֤א יָצוֹא֙
וָשׁ֔וֹב עַד־יְבֹ֥שֶׁת הַמַּ֖יִם מֵעַ֥ל הָאָֽרֶץ׃

‎<span id="008">8</span> ‏וַיְשַׁלַּ֥ח אֶת־הַיּוֹנָ֖ה מֵאִתּ֑וֹ
לִרְאוֹת֙ הֲקַ֣לּוּ הַמַּ֔יִם מֵעַ֖ל פְּנֵ֥י הָֽאֲדָמָֽה׃

‎<span id="009">9</span> ‏וְלֹֽא־מָצְאָה֩ הַיּוֹנָ֨ה מָנ֜וֹחַ
לְכַף־רַגְלָ֗הּ וַתָּ֤שָׁב אֵלָיו֙ אֶל־הַתֵּבָ֔ה כִּי־מַ֖יִם עַל־פְּנֵ֣י
כָל־הָאָ֑רֶץ וַיִּשְׁלַ֤ח יָדוֹ֙ וַיִּקָּחֶ֔הָ וַיָּבֵ֥א אֹתָ֛הּ אֵלָ֖יו
אֶל־הַתֵּבָֽה׃

‎<span id="010">10</span> ‏וַיָּ֣חֶל ע֔וֹד שִׁבְעַ֥ת יָמִ֖ים אֲחֵרִ֑ים
וַיֹּ֛סֶף שַׁלַּ֥ח אֶת־הַיּוֹנָ֖ה מִן־הַתֵּבָֽה׃

‎<span id="011">11</span> ‏וַתָּבֹ֨א אֵלָ֤יו הַיּוֹנָה֙ לְעֵ֣ת עֶ֔רֶב
וְהִנֵּ֥ה עֲלֵה־זַ֖יִת טָרָ֣ף בְּפִ֑יהָ וַיֵּ֣דַע נֹ֔חַ כִּי־קַ֥לּוּ
הַמַּ֖יִם מֵעַ֥ל הָאָֽרֶץ׃

‎<span id="012">12</span> ‏וַיִּיָּ֣חֶל ע֔וֹד שִׁבְעַ֥ת יָמִ֖ים
אֲחֵרִ֑ים וַיְשַׁלַּח֙ אֶת־הַיּוֹנָ֔ה וְלֹֽא־יָסְפָ֥ה שׁוּב־אֵלָ֖יו
עֽוֹד׃

‎<span id="013">13</span> ‏וַֽ֠יְהִי בְּאַחַ֨ת וְשֵׁשׁ־מֵא֜וֹת שָׁנָ֗ה
בָּֽרִאשׁוֹן֙ בְּאֶחָ֣ד לַחֹ֔דֶשׁ חָֽרְב֥וּ הַמַּ֖יִם מֵעַ֣ל הָאָ֑רֶץ
וַיָּ֤סַר נֹ֙חַ֙ אֶת־מִכְסֵ֣ה הַתֵּבָ֔ה וַיַּ֕רְא וְהִנֵּ֥ה חָֽרְב֖וּ
פְּנֵ֥י הָֽאֲדָמָֽה׃

‎<span id="014">14</span> ‏וּבַחֹ֙דֶשׁ֙ הַשֵּׁנִ֔י בְּשִׁבְעָ֧ה
וְעֶשְׂרִ֛ים י֖וֹם לַחֹ֑דֶשׁ יָבְשָׁ֖ה הָאָֽרֶץ׃ ס

‎<span id="015">15</span> ‏וַיְדַבֵּ֥ר אֱלֹהִ֖ים אֶל־נֹ֥חַ לֵאמֹֽר׃

‎<span id="016">16</span> ‏צֵ֖א מִן־הַתֵּבָ֑ה אַתָּ֕ה וְאִשְׁתְּךָ֛
וּבָנֶ֥יךָ וּנְשֵֽׁי־בָנֶ֖יךָ אִתָּֽךְ׃

‎<span id="017">17</span> ‏כָּל־הַחַיָּ֨ה אֲשֶֽׁר־אִתְּךָ֜
מִכָּל־בָּשָׂ֗ר בָּע֧וֹף וּבַבְּהֵמָ֛ה וּבְכָל־הָרֶ֛מֶשׂ הָרֹמֵ֥שׂ
עַל־הָאָ֖רֶץ הוצא הַיְצֵ֣א אִתָּ֑ךְ וְשָֽׁרְצ֣וּ בָאָ֔רֶץ וּפָר֥וּ
וְרָב֖וּ עַל־הָאָֽרֶץ׃

‎<span id="018">18</span> ‏וַיֵּ֖צֵא־נֹ֑חַ וּבָנָ֛יו וְאִשְׁתּ֥וֹ
וּנְשֵֽׁי־בָנָ֖יו אִתּֽוֹ׃

‎<span id="019">19</span> ‏כָּל־הַֽחַיָּ֗ה כָּל־הָרֶ֙מֶשׂ֙ וְכָל־הָע֔וֹף
כֹּ֖ל רוֹמֵ֣שׂ עַל־הָאָ֑רֶץ לְמִשְׁפְּחֹ֣תֵיהֶ֔ם יָצְא֖וּ מִן־הַתֵּבָֽה׃

‎<span id="020">20</span> ‏וַיִּ֥בֶן נֹ֛חַ מִזְבֵּ֖חַ לַֽיהוָ֑ה
וַיִּקַּ֞ח מִכֹּ֣ל׀ הַבְּהֵמָ֣ה הַטְּהוֹרָ֗ה וּמִכֹּל֙ הָע֣וֹף הַטָּהֹ֔ר
וַיַּ֥עַל עֹלֹ֖ת בַּמִּזְבֵּֽחַ׃

‎<span id="021">21</span> ‏וַיָּ֣רַח יְהוָה֮ אֶת־רֵ֣יחַ הַנִּיחֹחַ֒
וַיֹּ֨אמֶר יְהוָ֜ה אֶל־לִבּ֗וֹ לֹֽא־אֹ֠סִף לְקַלֵּ֨ל ע֤וֹד
אֶת־הָֽאֲדָמָה֙ בַּעֲב֣וּר הָֽאָדָ֔ם כִּ֠י יֵ֣צֶר לֵ֧ב הָאָדָ֛ם רַ֖ע
מִנְּעֻרָ֑יו וְלֹֽא־אֹסִ֥ף ע֛וֹד לְהַכּ֥וֹת אֶת־כָּל־חַ֖י כַּֽאֲשֶׁ֥ר
עָשִֽׂיתִי׃

‎<span id="022">22</span> ‏עֹ֖ד כָּל־יְמֵ֣י הָאָ֑רֶץ זֶ֡רַע וְ֠קָצִיר
וְקֹ֨ר וָחֹ֜ם וְקַ֧יִץ וָחֹ֛רֶף וְי֥וֹם וָלַ֖יְלָה לֹ֥א יִשְׁבֹּֽתוּ׃

1 wayyizəkōr ’ĕlōhîm ’eṯ-nōḥa wə’ēṯ kāl-h<sup>a</sup>ḥayyâ
wə’eṯ-kāl-habəhēmâ ’ăšer ’itwō batēḇâ wayy<sup>a</sup>‘ăḇēr ’ĕlōhîm rûḥa
‘al-hā’āreṣ wayyāšōkû hammāyim:

2 wayyissāḵərû m<sup>a</sup>‘əyənōṯ təhwōm wa’ărubōṯ haššāmāyim
wayyikālē’ hagešem min-haššāmāyim:

3 wayyāšuḇû hammayim mē‘al hā’āreṣ hālwōḵə wāšwōḇ wayy<sup>a</sup>ḥəsərû
hammayim miqəṣēh ḥămiššîm ûmə’aṯ ywōm:

4 watān<sup>a</sup>ḥ hatēḇâ b<sup>a</sup>ḥōḏeš haššəḇî‘î bəšiḇə‘â-‘āśār
ywōm l<sup>a</sup>ḥōḏeš ‘al hārê ’ărārāṭ:

5 wəhammayim hāyû hālwōḵə wəḥāswōr ‘aḏ h<sup>a</sup>ḥōḏeš hā‘ăśîrî
bā‘ăśîrî bə’eḥāḏ l<sup>a</sup>ḥōḏeš nirə’û rā’šê hehārîm:

6 wayəhî miqqēṣ ’arəbā‘îm ywōm wayyifət<sup>a</sup>ḥ nōḥa ’eṯ-ḥallwōn
hatēḇâ ’ăšer ‘āśâ:

7 wayəšall<sup>a</sup>ḥ ’eṯ-hā‘ōrēḇ wayyēṣē’ yāṣwō’ wāšwōḇ ‘aḏ-yəḇōšeṯ
hammayim mē‘al hā’āreṣ:

8 wayəšall<sup>a</sup>ḥ ’eṯ-hayywōnâ mē’itwō lirə’wōṯ hăqallû hammayim
mē‘al pənê hā’ăḏāmâ:

9 wəlō’-māṣə’â hayywōnâ mānwōḥa ləḵaf-raḡəlāh watāšāḇ ’ēlāyw ’el-hatēḇâ
kî-mayim ‘al-pənê ḵāl-hā’āreṣ wayyišəl<sup>a</sup>ḥ yāḏwō wayyiqqāḥehā
wayyāḇē’ ’ōṯāh ’ēlāyw ’el-hatēḇâ:

10 wayyāḥel ‘wōḏ šiḇə‘aṯ yāmîm ’ăḥērîm wayyōsef šall<sup>a</sup>ḥ
’eṯ-hayywōnâ min-hatēḇâ:

11 watāḇō’ ’ēlāyw hayywōnâ lə‘ēṯ ‘ereḇ wəhinnēh ‘ălēh-zayiṯ ṭārāf bəfîhā
wayyēḏ<sup>a</sup>‘ nōḥa kî-qallû hammayim mē‘al hā’āreṣ:

12 wayyîyāḥel ‘wōḏ šiḇə‘aṯ yāmîm ’ăḥērîm wayəšall<sup>a</sup>ḥ
’eṯ-hayywōnâ wəlō’-yāsəfâ šûḇ-’ēlāyw ‘wōḏ:

13 wayəhî bə’<sup>a</sup>ḥaṯ wəšēš-mē’wōṯ šānâ bāri’šwōn bə’eḥāḏ
l<sup>a</sup>ḥōḏeš ḥārəḇû hammayim mē‘al hā’āreṣ wayyāsar nōḥa
’eṯ-miḵəsēh hatēḇâ wayyarə’ wəhinnēh ḥārəḇû pənê hā’ăḏāmâ:

14 ûḇ<sup>a</sup>ḥōḏeš haššēnî bəšiḇə‘â wə‘eśərîm ywōm
l<sup>a</sup>ḥōḏeš yāḇəšâ hā’āreṣ: s

15 wayəḏabēr ’ĕlōhîm ’el-nōḥa lē’mōr:

16 ṣē’ min-hatēḇâ ’atâ wə’išətəḵā ûḇāneyḵā ûnəšê-ḇāneyḵā ’itāḵə:

17 kāl-h<sup>a</sup>ḥayyâ ’ăšer-’itəḵā mikāl-bāśār bā‘wōf ûḇabəhēmâ
ûḇəḵāl-hāremeś hārōmēś ‘al-hā’āreṣ hwōṣē’ hayəṣē’ ’itāḵə wəšārəṣû
ḇā’āreṣ ûfārû wərāḇû ‘al-hā’āreṣ:

18 wayyēṣē’-nōḥa ûḇānāyw wə’išətwō ûnəšê-ḇānāyw ’itwō:

19 kāl-h<sup>a</sup>ḥayyâ kāl-hāremeś wəḵāl-hā‘wōf kōl rwōmēś
‘al-hā’āreṣ ləmišəpəḥōṯêhem yāṣə’û min-hatēḇâ:

20 wayyiḇen nōḥa mizəbēḥa layhwâ wayyiqq<sup>a</sup>ḥ mikōl\| habəhēmâ
haṭṭəhwōrâ ûmikōl hā‘wōf haṭṭâōr wayy<sup>a</sup>‘al ‘ōlōṯ bammizəbēḥa:

21 wayyār<sup>a</sup>ḥ yəhwâ ’eṯ-rêḥa hannîḥōḥa wayyō’mer yəhwâ
’el-libwō lō’-’ōsif ləqallēl ‘wōḏ ’eṯ-hā’ăḏāmâ b<sup>a</sup>‘ăḇûr
hā’āḏām kî yēṣer lēḇ hā’āḏām r<sup>a</sup>‘ minnə‘urāyw wəlō’-’ōsif ‘wōḏ
ləhakwōṯ ’eṯ-kāl-ḥay ka’ăšer ‘āśîṯî:

22 ‘ōḏ kāl-yəmê hā’āreṣ zer<sup>a</sup>‘ wəqāṣîr wəqōr wāḥōm wəqayiṣ
wāḥōref wəywōm wālayəlâ lō’ yišəbōṯû:

------------------------------------------------------------------------

[Next: Genesis (Bereshit) Chapter 9](gen009)
