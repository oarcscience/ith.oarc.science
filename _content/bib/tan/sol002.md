[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sol002)  [KJV](../kjv/sol002)  [Sep](../sep/sol002) 
[Vul](../vul/sol002)   
  
[Song of Solomon (Shir Hashirim) Index](sol)  
  [Previous](sol001)  [Next](sol003) 

------------------------------------------------------------------------

### Tanach (Hebrew): Song of Solomon (Shir Hashirim) Chapter 2

‎<span id="001">1</span> ‏אֲנִי֙ חֲבַצֶּ֣לֶת הַשָּׁר֔וֹן שֽׁוֹשַׁנַּ֖ת
הָעֲמָקִֽים׃

‎<span id="002">2</span> ‏כְּשֽׁוֹשַׁנָּה֙ בֵּ֣ין הַחוֹחִ֔ים כֵּ֥ן
רַעְיָתִ֖י בֵּ֥ין הַבָּנֽוֹת׃

‎<span id="003">3</span> ‏כְּתַפּ֙וּחַ֙ בַּעֲצֵ֣י הַיַּ֔עַר כֵּ֥ן
דּוֹדִ֖י בֵּ֣ין הַבָּנִ֑ים בְּצִלּוֹ֙ חִמַּ֣דְתִּי וְיָשַׁ֔בְתִּי
וּפִרְי֖וֹ מָת֥וֹק לְחִכִּֽי׃

‎<span id="004">4</span> ‏הֱבִיאַ֙נִי֙ אֶל־בֵּ֣ית הַיָּ֔יִן וְדִגְל֥וֹ
עָלַ֖י אַהֲבָֽה׃

‎<span id="005">5</span> ‏סַמְּכ֙וּנִי֙ בָּֽאֲשִׁישׁ֔וֹת רַפְּד֖וּנִי
בַּתַּפּוּחִ֑ים כִּי־חוֹלַ֥ת אַהֲבָ֖ה אָֽנִי׃

‎<span id="006">6</span> ‏שְׂמֹאלוֹ֙ תַּ֣חַת לְרֹאשִׁ֔י וִימִינ֖וֹ
תְּחַבְּקֵֽנִי׃

‎<span id="007">7</span> ‏הִשְׁבַּ֨עְתִּי אֶתְכֶ֜ם בְּנ֤וֹת
יְרוּשָׁלִַ֙ם֙ בִּצְבָא֔וֹת א֖וֹ בְּאַיְל֣וֹת הַשָּׂדֶ֑ה אִם־תָּעִ֧ירוּ׀
וְֽאִם־תְּעֽוֹרְר֛וּ אֶת־הָאַהֲבָ֖ה עַ֥ד שֶׁתֶּחְפָּֽץ׃ ס

‎<span id="008">8</span> ‏ק֣וֹל דּוֹדִ֔י הִנֵּה־זֶ֖ה בָּ֑א מְדַלֵּג֙
עַל־הֶ֣הָרִ֔ים מְקַפֵּ֖ץ עַל־הַגְּבָעֽוֹת׃

‎<span id="009">9</span> ‏דּוֹמֶ֤ה דוֹדִי֙ לִצְבִ֔י א֖וֹ לְעֹ֣פֶר
הָֽאַיָּלִ֑ים הִנֵּה־זֶ֤ה עוֹמֵד֙ אַחַ֣ר כָּתְלֵ֔נוּ מַשְׁגִּ֙יחַ֙
מִן־הַֽחֲלֹּנ֔וֹת מֵצִ֖יץ מִן־הַֽחֲרַכִּֽים׃

‎<span id="010">10</span> ‏עָנָ֥ה דוֹדִ֖י וְאָ֣מַר לִ֑י ק֥וּמִי לָ֛ךְ
רַעְיָתִ֥י יָפָתִ֖י וּלְכִי־לָֽךְ׃

‎<span id="011">11</span> ‏כִּֽי־הִנֵּ֥ה הסתו הַסְּתָ֖יו עָבָ֑ר
הַגֶּ֕שֶׁם חָלַ֖ף הָלַ֥ךְ לֽוֹ׃

‎<span id="012">12</span> ‏הַנִּצָּנִים֙ נִרְא֣וּ בָאָ֔רֶץ עֵ֥ת
הַזָּמִ֖יר הִגִּ֑יעַ וְק֥וֹל הַתּ֖וֹר נִשְׁמַ֥ע בְּאַרְצֵֽנוּ׃

‎<span id="013">13</span> ‏הַתְּאֵנָה֙ חָֽנְטָ֣ה פַגֶּ֔יהָ
וְהַגְּפָנִ֥ים׀ סְמָדַ֖ר נָ֣תְנוּ רֵ֑יחַ ק֥וּמִי לכי לָ֛ךְ רַעְיָתִ֥י
יָפָתִ֖י וּלְכִי־לָֽךְ׃ ס

‎<span id="014">14</span> ‏יוֹנָתִ֞י בְּחַגְוֵ֣י הַסֶּ֗לַע בְּסֵ֙תֶר֙
הַמַּדְרֵגָ֔ה הַרְאִ֙ינִי֙ אֶת־מַרְאַ֔יִךְ הַשְׁמִיעִ֖ינִי אֶת־קוֹלֵ֑ךְ
כִּי־קוֹלֵ֥ךְ עָרֵ֖ב וּמַרְאֵ֥יךְ נָאוֶֽה׃ ס

‎<span id="015">15</span> ‏אֶֽחֱזוּ־לָ֙נוּ֙ שֽׁוּעָלִ֔ים שֽׁוּעָלִ֥ים
קְטַנִּ֖ים מְחַבְּלִ֣ים כְּרָמִ֑ים וּכְרָמֵ֖ינוּ סְמָדַֽר׃

‎<span id="016">16</span> ‏דּוֹדִ֥י לִי֙ וַאֲנִ֣י ל֔וֹ הָרֹעֶ֖ה
בַּשּׁוֹשַׁנִּֽים׃

‎<span id="017">17</span> ‏עַ֤ד שֶׁיָּפ֙וּחַ֙ הַיּ֔וֹם וְנָ֖סוּ
הַצְּלָלִ֑ים סֹב֩ דְּמֵה־לְךָ֙ דוֹדִ֜י לִצְבִ֗י א֛וֹ לְעֹ֥פֶר
הָאַיָּלִ֖ים עַל־הָ֥רֵי בָֽתֶר׃ ס

1 ’ănî ḥăḇaṣṣeleṯ haššārwōn šwōšannaṯ hā‘ămāqîm:

2 kəšwōšannâ bên h<sup>a</sup>ḥwōḥîm kēn r<sup>a</sup>‘əyāṯî bên
habānwōṯ:

3 kəṯapûḥa b<sup>a</sup>‘ăṣê hayy<sup>a</sup>‘ar kēn dwōḏî bên habānîm
bəṣillwō ḥimmaḏətî wəyāšaḇətî ûfirəywō māṯwōq ləḥikî:

4 hĕḇî’anî ’el-bêṯ hayyāyin wəḏiḡəlwō ‘ālay ’ahăḇâ:

5 samməḵûnî bā’ăšîšwōṯ rapəḏûnî batapûḥîm kî-ḥwōlaṯ ’ahăḇâ ’ānî:

6 śəmō’lwō t<sup>a</sup>ḥaṯ lərō’šî wîmînwō təḥabəqēnî:

7 hišəb<sup>a</sup>‘ətî ’eṯəḵem bənwōṯ yərûšālaim biṣəḇā’wōṯ ’wō
bə’ayəlwōṯ haśśāḏeh ’im-tā‘îrû\| wə’im-tə‘wōrərû ’eṯ-hā’ahăḇâ ‘aḏ
šeteḥəpāṣ: s

8 qwōl dwōḏî hinnēh-zeh bā’ məḏallēḡ ‘al-hehārîm məqapēṣ ‘al-hagəḇā‘wōṯ:

9 dwōmeh ḏwōḏî liṣəḇî ’wō lə‘ōfer hā’ayyālîm hinnēh-zeh ‘wōmēḏ
’<sup>a</sup>ḥar kāṯəlēnû mašəgîḥa min-h<sup>a</sup>ḥăllōnwōṯ mēṣîṣ
min-h<sup>a</sup>ḥărakîm:

10 ‘ānâ ḏwōḏî wə’āmar lî qûmî lāḵə r<sup>a</sup>‘əyāṯî yāfāṯî
ûləḵî-lāḵə:

11 kî-hinnēh hassəṯāw hassəṯāyw ‘āḇār hagešem ḥālaf hālaḵə lwō:

12 hanniṣṣānîm nirə’û ḇā’āreṣ ‘ēṯ hazzāmîr higî‘a wəqwōl hatwōr
nišəm<sup>a</sup>‘ bə’arəṣēnû:

13 hatə’ēnâ ḥānəṭâ fageyhā wəhagəfānîm\| səmāḏar nāṯənû rêḥa qûmî ləḵî
lāḵə r<sup>a</sup>‘əyāṯî yāfāṯî ûləḵî-lāḵə: s

14 ywōnāṯî bəḥaḡəwê hassel<sup>a</sup>‘ bəsēṯer hammaḏərēḡâ harə’înî
’eṯ-marə’ayiḵə hašəmî‘înî ’eṯ-qwōlēḵə kî-qwōlēḵə ‘ārēḇ ûmarə’êḵə nā’weh:
s

15 ’eḥĕzû-lānû šû‘ālîm šû‘ālîm qəṭannîm məḥabəlîm kərāmîm ûḵərāmênû
səmāḏar:

16 dwōḏî lî wa’ănî lwō hārō‘eh baššwōšannîm:

17 ‘aḏ šeyyāfûḥa hayywōm wənāsû haṣṣəlālîm sōḇ dəmēh-ləḵā ḏwōḏî liṣəḇî
’wō lə‘ōfer hā’ayyālîm ‘al-hārê ḇāṯer: s

------------------------------------------------------------------------

[Next: Song of Solomon (Shir Hashirim) Chapter 3](sol003)
