[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch2036)  [KJV](../kjv/ch2036)  [Sep](../sep/ch2036) 
[Vul](../vul/ch2036)   
  
[2 Chronicles (2 Divrey Yamim) Index](ch2)  
  [Previous](ch2035) 

------------------------------------------------------------------------

### Tanach (Hebrew): 2 Chronicles (2 Divrey Yamim) Chapter 36

‎<span id="001">1</span> ‏וַיִּקְחוּ֙ עַם־הָאָ֔רֶץ אֶת־יְהוֹאָחָ֖ז
בֶּן־יֹאשִׁיָּ֑הוּ וַיַּמְלִיכֻ֥הוּ תַֽחַת־אָבִ֖יו בִּירוּשָׁלִָֽם׃

‎<span id="002">2</span> ‏בֶּן־שָׁל֧וֹשׁ וְעֶשְׂרִ֛ים שָׁנָ֖ה יוֹאָחָ֣ז
בְּמָלְכ֑וֹ וּשְׁלֹשָׁ֣ה חֳדָשִׁ֔ים מָלַ֖ךְ בִּירוּשָׁלִָֽם׃

‎<span id="003">3</span> ‏וַיְסִירֵ֥הוּ מֶֽלֶךְ־מִצְרַ֖יִם
בִּֽירוּשָׁלִָ֑ם וַֽיַּעֲנֹשׁ֙ אֶת־הָאָ֔רֶץ מֵאָ֥ה כִכַּר־כֶּ֖סֶף
וְכִכַּ֥ר זָהָֽב׃

‎<span id="004">4</span> ‏וַיַּמְלֵ֨ךְ מֶֽלֶךְ־מִצְרַ֜יִם
אֶת־אֶלְיָקִ֣ים אָחִ֗יו עַל־יְהוּדָה֙ וִיר֣וּשָׁלִַ֔ם וַיַּסֵּ֥ב
אֶת־שְׁמ֖וֹ יְהוֹיָקִ֑ים וְאֶת־יוֹאָחָ֤ז אָחִיו֙ לָקַ֣ח נְכ֔וֹ
וַיְבִיאֵ֖הוּ מִצְרָֽיְמָה׃ פ

‎<span id="005">5</span> ‏בֶּן־עֶשְׂרִ֨ים וְחָמֵ֤שׁ שָׁנָה֙ יְהוֹיָקִ֣ים
בְּמָלְכ֔וֹ וְאַחַ֤ת עֶשְׂרֵה֙ שָׁנָ֔ה מָלַ֖ךְ בִּירוּשָׁלִָ֑ם
וַיַּ֣עַשׂ הָרַ֔ע בְּעֵינֵ֖י יְהוָ֥ה אֱלֹהָֽיו׃

‎<span id="006">6</span> ‏עָלָ֣יו עָלָ֔ה נְבוּכַדְנֶאצַּ֖ר מֶ֣לֶךְ
בָּבֶ֑ל וַיַּֽאַסְרֵ֙הוּ֙ בַּֽנְחֻשְׁתַּ֔יִם לְהֹלִיכ֖וֹ בָּבֶֽלָה׃

‎<span id="007">7</span> ‏וּמִכְּלֵי֙ בֵּ֣ית יְהוָ֔ה הֵבִ֥יא
נְבוּכַדְנֶאצַּ֖ר לְבָבֶ֑ל וַיִּתְּנֵ֥ם בְּהֵיכָל֖וֹ בְּבָבֶֽל׃

‎<span id="008">8</span> ‏וְיֶתֶר֩ דִּבְרֵ֨י יְהֽוֹיָקִ֜ים
וְתֹֽעֲבֹתָ֤יו אֲשֶׁר־עָשָׂה֙ וְהַנִּמְצָ֣א עָלָ֔יו הִנָּ֣ם כְּתוּבִ֗ים
עַל־סֵ֛פֶר מַלְכֵ֥י יִשְׂרָאֵ֖ל וִֽיהוּדָ֑ה וַיִּמְלֹ֛ךְ יְהוֹיָכִ֥ין
בְּנ֖וֹ תַּחְתָּֽיו׃ פ

‎<span id="009">9</span> ‏בֶּן־שְׁמוֹנֶ֤ה שָׁנִים֙ יְהוֹיָכִ֣ין
בְּמָלְכ֔וֹ וּשְׁלֹשָׁ֤ה חֳדָשִׁים֙ וַעֲשֶׂ֣רֶת יָמִ֔ים מָלַ֖ךְ
בִּירוּשָׁלִָ֑ם וַיַּ֥עַשׂ הָרַ֖ע בְּעֵינֵ֥י יְהוָֽה׃

‎<span id="010">10</span> ‏וְלִתְשׁוּבַ֣ת הַשָּׁנָ֗ה שָׁלַח֙ הַמֶּ֣לֶךְ
נְבֽוּכַדְנֶאצַּ֔ר וַיְבִאֵ֣הוּ בָבֶ֔לָה עִם־כְּלֵ֖י חֶמְדַּ֣ת
בֵּית־יְהוָ֑ה וַיַּמְלֵךְ֙ אֶת־צִדְקִיָּ֣הוּ אָחִ֔יו עַל־יְהוּדָ֖ה
וִֽירוּשָׁלִָֽם׃ פ

‎<span id="011">11</span> ‏בֶּן־עֶשְׂרִ֧ים וְאַחַ֛ת שָׁנָ֖ה
צִדְקִיָּ֣הוּ בְמָלְכ֑וֹ וְאַחַ֤ת עֶשְׂרֵה֙ שָׁנָ֔ה מָלַ֖ךְ
בִּירוּשָׁלִָֽם׃

‎<span id="012">12</span> ‏וַיַּ֣עַשׂ הָרַ֔ע בְּעֵינֵ֖י יְהוָ֣ה
אֱלֹהָ֑יו לֹ֣א נִכְנַ֗ע מִלִּפְנֵ֛י יִרְמְיָ֥הוּ הַנָּבִ֖יא מִפִּ֥י
יְהוָֽה׃

‎<span id="013">13</span> ‏וְ֠גַם בַּמֶּ֤לֶךְ נְבֽוּכַדְנֶאצַּר֙ מָרָ֔ד
אֲשֶׁ֥ר הִשְׁבִּיע֖וֹ בֵּֽאלֹהִ֑ים וַיֶּ֤קֶשׁ אֶת־עָרְפּוֹ֙ וַיְאַמֵּ֣ץ
אֶת־לְבָב֔וֹ מִשּׁ֕וּב אֶל־יְהוָ֖ה אֱלֹהֵ֥י יִשְׂרָאֵֽל׃

‎<span id="014">14</span> ‏גַּ֠ם כָּל־שָׂרֵ֨י הַכֹּהֲנִ֤ים וְהָעָם֙
הִרְבּ֣וּ למעול־ לִמְעָל־ מַ֔עַל<sup>9</sup> כְּכֹ֖ל תֹּעֲב֣וֹת
הַגּוֹיִ֑ם וַֽיְטַמְּאוּ֙ אֶת־בֵּ֣ית יְהוָ֔ה אֲשֶׁ֥ר הִקְדִּ֖ישׁ
בִּירוּשָׁלִָֽם׃

‎<span id="015">15</span> ‏וַיִּשְׁלַ֡ח יְהוָה֩ אֱלֹהֵ֨י אֲבוֹתֵיהֶ֧ם
עֲלֵיהֶ֛ם בְּיַ֥ד מַלְאָכָ֖יו הַשְׁכֵּ֣ם וְשָׁל֑וֹחַ כִּֽי־חָמַ֥ל
עַל־עַמּ֖וֹ וְעַל־מְעוֹנֽוֹ׃

‎<span id="016">16</span> ‏וַיִּֽהְי֤וּ מַלְעִבִים֙ בְּמַלְאֲכֵ֣י
הָאֱלֹהִ֔ים וּבוֹזִ֣ים דְּבָרָ֔יו וּמִֽתַּעְתְּעִ֖ים בִּנְבִאָ֑יו עַ֠ד
עֲל֧וֹת חֲמַת־יְהוָ֛ה בְּעַמּ֖וֹ עַד־לְאֵ֥ין מַרְפֵּֽא׃

‎<span id="017">17</span> ‏וַיַּ֨עַל עֲלֵיהֶ֜ם אֶת־מֶ֣לֶךְ כשדיים
כַּשְׂדִּ֗ים וַיַּהֲרֹ֨ג בַּחוּרֵיהֶ֤ם בַּחֶ֙רֶב֙ בְּבֵ֣ית מִקְדָּשָׁ֔ם
וְלֹ֥א חָמַ֛ל עַל־בָּח֥וּר וּבְתוּלָ֖ה זָקֵ֣ן וְיָשֵׁ֑שׁ הַכֹּ֖ל נָתַ֥ן
בְּיָדֽוֹ׃

‎<span id="018">18</span> ‏וְ֠כֹל כְּלֵ֞י בֵּ֤ית הָאֱלֹהִים֙
הַגְּדֹלִ֣ים וְהַקְּטַנִּ֔ים וְאֹֽצְרוֹת֙ בֵּ֣ית יְהוָ֔ה וְאֹצְר֥וֹת
הַמֶּ֖לֶךְ וְשָׂרָ֑יו הַכֹּ֖ל הֵבִ֥יא בָבֶֽל׃

‎<span id="019">19</span> ‏וַֽיִּשְׂרְפוּ֙ אֶת־בֵּ֣ית הָאֱלֹהִ֔ים
וַֽיְנַתְּצ֔וּ אֵ֖ת חוֹמַ֣ת יְרוּשָׁלִָ֑ם וְכָל־אַרְמְנוֹתֶ֙יהָ֙
שָׂרְפ֣וּ בָאֵ֔שׁ וְכָל־כְּלֵ֥י מַחֲמַדֶּ֖יהָ לְהַשְׁחִֽית׃ ס

‎<span id="020">20</span> ‏וַיֶּ֛גֶל הַשְּׁאֵרִ֥ית מִן־הַחֶ֖רֶב
אֶל־בָּבֶ֑ל וַֽיִּהְיוּ־ל֤וֹ וּלְבָנָיו֙ לַעֲבָדִ֔ים עַד־מְלֹ֖ךְ
מַלְכ֥וּת פָּרָֽס׃

‎<span id="021">21</span> ‏לְמַלֹּ֤אות דְּבַר־יְהוָה֙ בְּפִ֣י
יִרְמְיָ֔הוּ עַד־רָצְתָ֥ה הָאָ֖רֶץ אֶת־שַׁבְּתוֹתֶ֑יהָ כָּל־יְמֵ֤י
הָשַּׁמָּה֙ שָׁבָ֔תָה לְמַלֹּ֖אות שִׁבְעִ֥ים שָׁנָֽה׃ פ

‎<span id="022">22</span> ‏וּבִשְׁנַ֣ת אַחַ֗ת לְכ֙וֹרֶשׁ֙ מֶ֣לֶךְ
פָּרַ֔ס לִכְל֥וֹת דְּבַר־יְהוָ֖ה בְּפִ֣י יִרְמְיָ֑הוּ הֵעִ֣יר יְהוָ֗ה
אֶת־ר֙וּחַ֙ כּ֣וֹרֶשׁ מֶֽלֶךְ־פָּרַ֔ס וַיַּֽעֲבֶר־קוֹל֙
בְּכָל־מַלְכוּת֔וֹ וְגַם־בְּמִכְתָּ֖ב לֵאמֹֽר׃ ס

‎<span id="023">23</span> ‏כֹּה־אָמַ֞ר כּ֣וֹרֶשׁ׀ מֶ֣לֶךְ פָּרַ֗ס
כָּל־מַמְלְכ֤וֹת הָאָ֙רֶץ֙ נָ֣תַן לִ֗י יְהוָה֙ אֱלֹהֵ֣י הַשָּׁמַ֔יִם
וְהֽוּא־פָקַ֤ד עָלַי֙ לִבְנֽוֹת־ל֣וֹ בַ֔יִת בִּירוּשָׁלִַ֖ם אֲשֶׁ֣ר
בִּֽיהוּדָ֑ה מִֽי־בָכֶ֣ם מִכָּל־עַמּ֗וֹ יְהוָ֧ה אֱלֹהָ֛יו עִמּ֖וֹ
וְיָֽעַל׃

1 wayyiqəḥû ‘am-hā’āreṣ ’eṯ-yəhwō’āḥāz ben-yō’šîyâû wayyaməlîḵuhû
ṯ<sup>a</sup>ḥaṯ-’āḇîw bîrûšālāim:

2 ben-šālwōš wə‘eśərîm šānâ ywō’āḥāz bəmāləḵwō ûšəlōšâ ḥŏḏāšîm mālaḵə
bîrûšālāim:

3 wayəsîrēhû meleḵə-miṣərayim bîrûšālāim wayy<sup>a</sup>‘ănōš
’eṯ-hā’āreṣ mē’â ḵikar-kesef wəḵikar zâāḇ:

4 wayyaməlēḵə meleḵə-miṣərayim ’eṯ-’eləyāqîm ’āḥîw ‘al-yəhûḏâ wîrûšālaim
wayyassēḇ ’eṯ-šəmwō yəhwōyāqîm wə’eṯ-ywō’āḥāz ’āḥîw lāq<sup>a</sup>ḥ
nəḵwō wayəḇî’ēhû miṣərāyəmâ: f

5 ben-‘eśərîm wəḥāmēš šānâ yəhwōyāqîm bəmāləḵwō wə’<sup>a</sup>ḥaṯ
‘eśərēh šānâ mālaḵə bîrûšālāim wayy<sup>a</sup>‘aś hār<sup>a</sup>‘
bə‘ênê yəhwâ ’ĕlōhāyw:

6 ‘ālāyw ‘ālâ nəḇûḵaḏəne’ṣṣar meleḵə bāḇel wayya’asərēhû banəḥušətayim
ləhōlîḵwō bāḇelâ:

7 ûmikəlê bêṯ yəhwâ hēḇî’ nəḇûḵaḏəne’ṣṣar ləḇāḇel wayyitənēm bəhêḵālwō
bəḇāḇel:

8 wəyeṯer diḇərê yəhwōyāqîm wəṯō‘ăḇōṯāyw ’ăšer-‘āśâ wəhanniməṣā’ ‘ālāyw
hinnām kəṯûḇîm ‘al-sēfer maləḵê yiśərā’ēl wîhûḏâ wayyiməlōḵə yəhwōyāḵîn
bənwō t<sup>a</sup>ḥətāyw: f

9 ben-šəmwōneh šānîm yəhwōyāḵîn bəmāləḵwō ûšəlōšâ ḥŏḏāšîm
w<sup>a</sup>‘ăśereṯ yāmîm mālaḵə bîrûšālāim wayy<sup>a</sup>‘aś
hār<sup>a</sup>‘ bə‘ênê yəhwâ:

10 wəliṯəšûḇaṯ haššānâ šāl<sup>a</sup>ḥ hammeleḵə nəḇûḵaḏəne’ṣṣar
wayəḇi’ēhû ḇāḇelâ ‘im-kəlê ḥemədaṯ bêṯ-yəhwâ wayyaməlēḵə ’eṯ-ṣiḏəqîyâû
’āḥîw ‘al-yəhûḏâ wîrûšālāim: f

11 ben-‘eśərîm wə’<sup>a</sup>ḥaṯ šānâ ṣiḏəqîyâû ḇəmāləḵwō
wə’<sup>a</sup>ḥaṯ ‘eśərēh šānâ mālaḵə bîrûšālāim:

12 wayy<sup>a</sup>‘aś hār<sup>a</sup>‘ bə‘ênê yəhwâ ’ĕlōhāyw lō’
niḵən<sup>a</sup>‘ millifənê yirəməyâû hannāḇî’ mipî yəhwâ:

13 wəḡam bammeleḵə nəḇûḵaḏəne’ṣṣar mārāḏ ’ăšer hišəbî‘wō bē’lōhîm
wayyeqeš ’eṯ-‘ārəpwō wayə’ammēṣ ’eṯ-ləḇāḇwō miššûḇ ’el-yəhwâ ’ĕlōhê
yiśərā’ēl:

14 gam kāl-śārê hakōhănîm wəhā‘ām hirəbû limə‘wōl- limə‘āl-
m<sup>a</sup>‘al<sup>9</sup> kəḵōl tō‘ăḇwōṯ hagwōyim wayəṭammə’û ’eṯ-bêṯ
yəhwâ ’ăšer hiqədîš bîrûšālāim:

15 wayyišəl<sup>a</sup>ḥ yəhwâ ’ĕlōhê ’ăḇwōṯêhem ‘ălêhem bəyaḏ
malə’āḵāyw hašəkēm wəšālwōḥa kî-ḥāmal ‘al-‘ammwō wə‘al-mə‘wōnwō:

16 wayyihəyû malə‘iḇîm bəmalə’ăḵê hā’ĕlōhîm ûḇwōzîm dəḇārāyw
ûmit<sup>a</sup>‘ətə‘îm binəḇi’āyw ‘aḏ ‘ălwōṯ ḥămaṯ-yəhwâ bə‘ammwō
‘aḏ-lə’ên marəpē’:

17 wayy<sup>a</sup>‘al ‘ălêhem ’eṯ-meleḵə kaśədîyîm kaśədîm wayyahărōḡ
b<sup>a</sup>ḥûrêhem b<sup>a</sup>ḥereḇ bəḇêṯ miqədāšām wəlō’ ḥāmal
‘al-bāḥûr ûḇəṯûlâ zāqēn wəyāšēš hakōl nāṯan bəyāḏwō:

18 wəḵōl kəlê bêṯ hā’ĕlōhîm hagəḏōlîm wəhaqqəṭannîm wə’ōṣərwōṯ bêṯ yəhwâ
wə’ōṣərwōṯ hammeleḵə wəśārāyw hakōl hēḇî’ ḇāḇel:

19 wayyiśərəfû ’eṯ-bêṯ hā’ĕlōhîm wayənatəṣû ’ēṯ ḥwōmaṯ yərûšālāim
wəḵāl-’arəmənwōṯeyhā śārəfû ḇā’ēš wəḵāl-kəlê m<sup>a</sup>ḥămadeyhā
ləhašəḥîṯ: s

20 wayyeḡel haššə’ērîṯ min-h<sup>a</sup>ḥereḇ ’el-bāḇel wayyihəyû-lwō
ûləḇānāyw l<sup>a</sup>‘ăḇāḏîm ‘aḏ-məlōḵə maləḵûṯ pārās:

21 ləmallō’wṯ dəḇar-yəhwâ bəfî yirəməyâû ‘aḏ-rāṣəṯâ hā’āreṣ
’eṯ-šabəṯwōṯeyhā kāl-yəmê hāššammâ šāḇāṯâ ləmallō’wṯ šiḇə‘îm šānâ: f

22 ûḇišənaṯ ’<sup>a</sup>ḥaṯ ləḵwōreš meleḵə pāras liḵəlwōṯ dəḇar-yəhwâ
bəfî yirəməyâû hē‘îr yəhwâ ’eṯ-rûḥa kwōreš meleḵə-pāras
wayy<sup>a</sup>‘ăḇer-qwōl bəḵāl-maləḵûṯwō wəḡam-bəmiḵətāḇ lē’mōr: s

23 kōh-’āmar kwōreš\| meleḵə pāras kāl-mamələḵwōṯ hā’āreṣ nāṯan lî yəhwâ
’ĕlōhê haššāmayim wəhû’-fāqaḏ ‘ālay liḇənwōṯ-lwō ḇayiṯ bîrûšālaim ’ăšer
bîhûḏâ mî-ḇāḵem mikāl-‘ammwō yəhwâ ’ĕlōhāyw ‘immwō wəyā‘al:
