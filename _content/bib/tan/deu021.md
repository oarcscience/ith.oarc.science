[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/deu021)  [KJV](../kjv/deu021)  [Sep](../sep/deu021) 
[Vul](../vul/deu021)   
  
[Deuteronomy (Devarim) Index](deu)  
  [Previous](deu020)  [Next](deu022) 

------------------------------------------------------------------------

### Tanach (Hebrew): Deuteronomy (Devarim) Chapter 21

‎<span id="001">1</span> ‏כִּי־יִמָּצֵ֣א חָלָ֗ל בָּאֲדָמָה֙ אֲשֶׁר֩
יְהוָ֨ה אֱלֹהֶ֜יךָ נֹתֵ֤ן לְךָ֙ לְרִשְׁתָּ֔הּ נֹפֵ֖ל בַּשָּׂדֶ֑ה לֹ֥א
נוֹדַ֖ע מִ֥י הִכָּֽהוּ׃

‎<span id="002">2</span> ‏וְיָצְא֥וּ זְקֵנֶ֖יךָ וְשֹׁפְטֶ֑יךָ וּמָדְדוּ֙
אֶל־הֶ֣עָרִ֔ים אֲשֶׁ֖ר סְבִיבֹ֥ת הֶחָלָֽל׃

‎<span id="003">3</span> ‏וְהָיָ֣ה הָעִ֔יר הַקְּרֹבָ֖ה אֶל־הֶחָלָ֑ל
וְלָֽקְח֡וּ זִקְנֵי֩ הָעִ֨יר הַהִ֜וא עֶגְלַ֣ת בָּקָ֗ר אֲשֶׁ֤ר
לֹֽא־עֻבַּד֙ בָּ֔הּ אֲשֶׁ֥ר לֹא־מָשְׁכָ֖ה בְּעֹֽל׃

‎<span id="004">4</span> ‏וְהוֹרִ֡דוּ זִקְנֵי֩ הָעִ֨יר הַהִ֤וא
אֶת־הָֽעֶגְלָה֙ אֶל־נַ֣חַל אֵיתָ֔ן אֲשֶׁ֛ר לֹא־יֵעָבֵ֥ד בּ֖וֹ וְלֹ֣א
יִזָּרֵ֑עַ וְעָֽרְפוּ־שָׁ֥ם אֶת־הָעֶגְלָ֖ה בַּנָּֽחַל׃

‎<span id="005">5</span> ‏וְנִגְּשׁ֣וּ הַכֹּהֲנִים֮ בְּנֵ֣י לֵוִי֒ כִּ֣י
בָ֗ם בָּחַ֞ר יְהוָ֤ה אֱלֹהֶ֙יךָ֙ לְשָׁ֣רְת֔וֹ וּלְבָרֵ֖ךְ בְּשֵׁ֣ם
יְהוָ֑ה וְעַל־פִּיהֶ֥ם יִהְיֶ֖ה כָּל־רִ֥יב וְכָל־נָֽגַע׃

‎<span id="006">6</span> ‏וְכֹ֗ל זִקְנֵי֙ הָעִ֣יר הַהִ֔וא הַקְּרֹבִ֖ים
אֶל־הֶחָלָ֑ל יִרְחֲצוּ֙ אֶת־יְדֵיהֶ֔ם עַל־הָעֶגְלָ֖ה הָעֲרוּפָ֥ה
בַנָּֽחַל׃

‎<span id="007">7</span> ‏וְעָנ֖וּ וְאָמְר֑וּ יָדֵ֗ינוּ לֹ֤א שפכה
שָֽׁפְכוּ֙ אֶת־הַדָּ֣ם הַזֶּ֔ה וְעֵינֵ֖ינוּ לֹ֥א רָאֽוּ׃

‎<span id="008">8</span> ‏כַּפֵּר֩ לְעַמְּךָ֙ יִשְׂרָאֵ֤ל
אֲשֶׁר־פָּדִ֙יתָ֙ יְהוָ֔ה וְאַל־תִּתֵּן֙ דָּ֣ם נָקִ֔י בְּקֶ֖רֶב עַמְּךָ֣
יִשְׂרָאֵ֑ל וְנִכַּפֵּ֥ר לָהֶ֖ם הַדָּֽם׃

‎<span id="009">9</span> ‏וְאַתָּ֗ה תְּבַעֵ֛ר הַדָּ֥ם הַנָּקִ֖י
מִקִּרְבֶּ֑ךָ כִּֽי־תַעֲשֶׂ֥ה הַיָּשָׁ֖ר בְּעֵינֵ֥י יְהוָֽה׃ ס

‎<span id="010">10</span> ‏כִּֽי־תֵצֵ֥א לַמִּלְחָמָ֖ה עַל־אֹיְבֶ֑יךָ
וּנְתָנ֞וֹ יְהוָ֧ה אֱלֹהֶ֛יךָ בְּיָדֶ֖ךָ וְשָׁבִ֥יתָ שִׁבְיֽוֹ׃

‎<span id="011">11</span> ‏וְרָאִיתָ֙ בַּשִּׁבְיָ֔ה אֵ֖שֶׁת
יְפַת־תֹּ֑אַר וְחָשַׁקְתָּ֣ בָ֔הּ וְלָקַחְתָּ֥ לְךָ֖ לְאִשָּֽׁה׃

‎<span id="012">12</span> ‏וַהֲבֵאתָ֖הּ אֶל־תּ֣וֹךְ בֵּיתֶ֑ךָ
וְגִלְּחָה֙ אֶת־רֹאשָׁ֔הּ וְעָשְׂתָ֖ה אֶת־צִפָּרְנֶֽיהָ׃

‎<span id="013">13</span> ‏וְהֵסִ֩ירָה֩ אֶת־שִׂמְלַ֨ת שִׁבְיָ֜הּ
מֵעָלֶ֗יהָ וְיָֽשְׁבָה֙ בְּבֵיתֶ֔ךָ וּבָֽכְתָ֛ה אֶת־אָבִ֥יהָ
וְאֶת־אִמָּ֖הּ יֶ֣רַח יָמִ֑ים וְאַ֨חַר כֵּ֜ן תָּב֤וֹא אֵלֶ֙יהָ֙
וּבְעַלְתָּ֔הּ וְהָיְתָ֥ה לְךָ֖ לְאִשָּֽׁה׃

‎<span id="014">14</span> ‏וְהָיָ֞ה אִם־לֹ֧א חָפַ֣צְתָּ בָּ֗הּ
וְשִׁלַּחְתָּהּ֙ לְנַפְשָׁ֔הּ וּמָכֹ֥ר לֹא־תִמְכְּרֶ֖נָּה בַּכָּ֑סֶף
לֹא־תִתְעַמֵּ֣ר בָּ֔הּ תַּ֖חַת אֲשֶׁ֥ר עִנִּיתָֽהּ׃ ס

‎<span id="015">15</span> ‏כִּֽי־תִהְיֶ֨יןָ לְאִ֜ישׁ שְׁתֵּ֣י נָשִׁ֗ים
הָאַחַ֤ת אֲהוּבָה֙ וְהָאַחַ֣ת שְׂנוּאָ֔ה וְיָֽלְדוּ־ל֣וֹ בָנִ֔ים
הָאֲהוּבָ֖ה וְהַשְּׂנוּאָ֑ה וְהָיָ֛ה הַבֵּ֥ן הַבְּכ֖וֹר לַשְּׂנִיאָֽה׃

‎<span id="016">16</span> ‏וְהָיָ֗ה בְּיוֹם֙ הַנְחִיל֣וֹ אֶת־בָּנָ֔יו
אֵ֥ת אֲשֶׁר־יִהְיֶ֖ה ל֑וֹ לֹ֣א יוּכַ֗ל לְבַכֵּר֙ אֶת־בֶּן־הָ֣אֲהוּבָ֔ה
עַל־פְּנֵ֥י בֶן־הַשְּׂנוּאָ֖ה הַבְּכֹֽר׃

‎<span id="017">17</span> ‏כִּי֩ אֶת־הַבְּכֹ֨ר בֶּן־הַשְּׂנוּאָ֜ה
יַכִּ֗יר לָ֤תֶת לוֹ֙ פִּ֣י שְׁנַ֔יִם בְּכֹ֥ל אֲשֶׁר־יִמָּצֵ֖א ל֑וֹ
כִּי־הוּא֙ רֵאשִׁ֣ית אֹנ֔וֹ ל֖וֹ מִשְׁפַּ֥ט הַבְּכֹרָֽה׃ ס

‎<span id="018">18</span> ‏כִּֽי־יִהְיֶ֣ה לְאִ֗ישׁ בֵּ֚ן סוֹרֵ֣ר
וּמוֹרֶ֔ה אֵינֶ֣נּוּ שֹׁמֵ֔עַ בְּק֥וֹל אָבִ֖יו וּבְק֣וֹל אִמּ֑וֹ
וְיִסְּר֣וּ אֹת֔וֹ וְלֹ֥א יִשְׁמַ֖ע אֲלֵיהֶֽם׃

‎<span id="019">19</span> ‏וְתָ֥פְשׂוּ ב֖וֹ אָבִ֣יו וְאִמּ֑וֹ
וְהוֹצִ֧יאוּ אֹת֛וֹ אֶל־זִקְנֵ֥י עִיר֖וֹ וְאֶל־שַׁ֥עַר מְקֹמֽוֹ׃

‎<span id="020">20</span> ‏וְאָמְר֞וּ אֶל־זִקְנֵ֣י עִיר֗וֹ בְּנֵ֤נוּ
זֶה֙ סוֹרֵ֣ר וּמֹרֶ֔ה אֵינֶ֥נּוּ שֹׁמֵ֖עַ בְּקֹלֵ֑נוּ זוֹלֵ֖ל וְסֹבֵֽא׃

‎<span id="021">21</span> ‏וּ֠רְגָמֻהוּ כָּל־אַנְשֵׁ֨י עִיר֤וֹ
בָֽאֲבָנִים֙ וָמֵ֔ת וּבִֽעַרְתָּ֥ הָרָ֖ע מִקִּרְבֶּ֑ךָ וְכָל־יִשְׂרָאֵ֖ל
יִשְׁמְע֥וּ וְיִרָֽאוּ׃ ס

‎<span id="022">22</span> ‏וְכִֽי־יִהְיֶ֣ה בְאִ֗ישׁ חֵ֛טְא
מִשְׁפַּט־מָ֖וֶת וְהוּמָ֑ת וְתָלִ֥יתָ אֹת֖וֹ עַל־עֵֽץ׃

‎<span id="023">23</span> ‏לֹא־תָלִ֨ין נִבְלָת֜וֹ עַל־הָעֵ֗ץ
כִּֽי־קָב֤וֹר תִּקְבְּרֶ֙נּוּ֙ בַּיּ֣וֹם הַה֔וּא כִּֽי־קִלְלַ֥ת
אֱלֹהִ֖ים תָּל֑וּי וְלֹ֤א תְטַמֵּא֙ אֶת־אַדְמָ֣תְךָ֔ אֲשֶׁר֙ יְהוָ֣ה
אֱלֹהֶ֔יךָ נֹתֵ֥ן לְךָ֖ נַחֲלָֽה׃ ס

1 kî-yimmāṣē’ ḥālāl bā’ăḏāmâ ’ăšer yəhwâ ’ĕlōheyḵā nōṯēn ləḵā lərišətāh
nōfēl baśśāḏeh lō’ nwōḏ<sup>a</sup>‘ mî hikâû:

2 wəyāṣə’û zəqēneyḵā wəšōfəṭeyḵā ûmāḏəḏû ’el-he‘ārîm ’ăšer səḇîḇōṯ
heḥālāl:

3 wəhāyâ hā‘îr haqqərōḇâ ’el-heḥālāl wəlāqəḥû ziqənê hā‘îr hahiw’
‘eḡəlaṯ bāqār ’ăšer lō’-‘ubaḏ bāh ’ăšer lō’-māšəḵâ bə‘ōl:

4 wəhwōriḏû ziqənê hā‘îr hahiw’ ’eṯ-hā‘eḡəlâ ’el-n<sup>a</sup>ḥal ’êṯān
’ăšer lō’-yē‘āḇēḏ bwō wəlō’ yizzārē‘a wə‘ārəfû-šām ’eṯ-hā‘eḡəlâ
bannāḥal:

5 wənigəšû hakōhănîm bənê lēwî kî ḇām bāḥar yəhwâ ’ĕlōheyḵā ləšārəṯwō
ûləḇārēḵə bəšēm yəhwâ wə‘al-pîhem yihəyeh kāl-rîḇ
wəḵāl-nāḡ<sup>a</sup>‘:

6 wəḵōl ziqənê hā‘îr hahiw’ haqqərōḇîm ’el-heḥālāl yirəḥăṣû ’eṯ-yəḏêhem
‘al-hā‘eḡəlâ hā‘ărûfâ ḇannāḥal:

7 wə‘ānû wə’āmərû yāḏênû lō’ šāfəḵâ šāfəḵû ’eṯ-hadām hazzeh wə‘ênênû lō’
rā’û:

8 kapēr lə‘amməḵā yiśərā’ēl ’ăšer-pāḏîṯā yəhwâ wə’al-titēn dām nāqî
bəqereḇ ‘amməḵā yiśərā’ēl wənikapēr lâem hadām:

9 wə’atâ təḇ<sup>a</sup>‘ēr hadām hannāqî miqqirəbeḵā
kî-ṯ<sup>a</sup>‘ăśeh hayyāšār bə‘ênê yəhwâ: s

10 kî-ṯēṣē’ lammiləḥāmâ ‘al-’ōyəḇeyḵā ûnəṯānwō yəhwâ ’ĕlōheyḵā bəyāḏeḵā
wəšāḇîṯā šiḇəywō:

11 wərā’îṯā baššiḇəyâ ’ēšeṯ yəfaṯ-tō’ar wəḥāšaqətā ḇāh
wəlāq<sup>a</sup>ḥətā ləḵā lə’iššâ:

12 wahăḇē’ṯāh ’el-twōḵə bêṯeḵā wəḡilləḥâ ’eṯ-rō’šāh wə‘āśəṯâ
’eṯ-ṣipārəneyhā:

13 wəhēsîrâ ’eṯ-śiməlaṯ šiḇəyāh mē‘āleyhā wəyāšəḇâ bəḇêṯeḵā ûḇāḵəṯâ
’eṯ-’āḇîhā wə’eṯ-’immāh yer<sup>a</sup>ḥ yāmîm wə’<sup>a</sup>ḥar kēn
tāḇwō’ ’ēleyhā ûḇə‘alətāh wəhāyəṯâ ləḵā lə’iššâ:

14 wəhāyâ ’im-lō’ ḥāfaṣətā bāh wəšill<sup>a</sup>ḥətāh lənafəšāh ûmāḵōr
lō’-ṯiməkərennâ bakāsef lō’-ṯiṯə‘ammēr bāh t<sup>a</sup>ḥaṯ ’ăšer
‘innîṯāh: s

15 kî-ṯihəyeynā lə’îš šətê nāšîm hā’<sup>a</sup>ḥaṯ ’ăhûḇâ
wəhā’<sup>a</sup>ḥaṯ śənû’â wəyāləḏû-lwō ḇānîm hā’ăhûḇâ wəhaśśənû’â
wəhāyâ habēn habəḵwōr laśśənî’â:

16 wəhāyâ bəywōm hanəḥîlwō ’eṯ-bānāyw ’ēṯ ’ăšer-yihəyeh lwō lō’ yûḵal
ləḇakēr ’eṯ-ben-hā’ăhûḇâ ‘al-pənê ḇen-haśśənû’â habəḵōr:

17 kî ’eṯ-habəḵōr ben-haśśənû’â yakîr lāṯeṯ lwō pî šənayim bəḵōl
’ăšer-yimmāṣē’ lwō kî-hû’ rē’šîṯ ’ōnwō lwō mišəpaṭ habəḵōrâ: s

18 kî-yihəyeh lə’îš bēn swōrēr ûmwōreh ’ênennû šōmē‘a bəqwōl ’āḇîw
ûḇəqwōl ’immwō wəyissərû ’ōṯwō wəlō’ yišəm<sup>a</sup>‘ ’ălêhem:

19 wəṯāfəśû ḇwō ’āḇîw wə’immwō wəhwōṣî’û ’ōṯwō ’el-ziqənê ‘îrwō
wə’el-š<sup>a</sup>‘ar məqōmwō:

20 wə’āmərû ’el-ziqənê ‘îrwō bənēnû zeh swōrēr ûmōreh ’ênennû šōmē‘a
bəqōlēnû zwōlēl wəsōḇē’:

21 ûrəḡāmuhû kāl-’anəšê ‘îrwō ḇā’ăḇānîm wāmēṯ ûḇi‘arətā hārā‘
miqqirəbeḵā wəḵāl-yiśərā’ēl yišəmə‘û wəyirā’û: s

22 wəḵî-yihəyeh ḇə’îš ḥēṭə’ mišəpaṭ-māweṯ wəhûmāṯ wəṯālîṯā ’ōṯwō
‘al-‘ēṣ:

23 lō’-ṯālîn niḇəlāṯwō ‘al-hā‘ēṣ kî-qāḇwōr tiqəbərennû bayywōm hahû’
kî-qiləlaṯ ’ĕlōhîm tālûy wəlō’ ṯəṭammē’ ’eṯ-’aḏəmāṯəḵā ’ăšer yəhwâ
’ĕlōheyḵā nōṯēn ləḵā n<sup>a</sup>ḥălâ: s

------------------------------------------------------------------------

[Next: Deuteronomy (Devarim) Chapter 22](deu022)
