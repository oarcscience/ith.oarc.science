[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa098)  [KJV](../kjv/psa098)  [Sep](../sep/psa098) 
[Vul](../vul/psa098)   
  
[Psalms (Tehilim) Index](psa)  
  [Previous](psa097)  [Next](psa099) 

------------------------------------------------------------------------

### Tanach (Hebrew): Psalms (Tehilim) Chapter 98

‎<span id="001">1</span> ‏מִזְמ֡וֹר שִׁ֤ירוּ לַֽיהוָ֨ה׀ שִׁ֣יר חָ֭דָשׁ
כִּֽי־נִפְלָא֣וֹת עָשָׂ֑ה הוֹשִֽׁיעָה־לּ֥וֹ יְ֝מִינ֗וֹ וּזְר֥וֹעַ
קָדְשֽׁוֹ׃

‎<span id="002">2</span> ‏הוֹדִ֣יעַ יְ֭הוָה יְשׁוּעָת֑וֹ לְעֵינֵ֥י
הַ֝גּוֹיִ֗ם גִּלָּ֥ה צִדְקָתֽוֹ׃

‎<span id="003">3</span> ‏זָ֘כַ֤ר חַסְדּ֨וֹ׀ וֶֽאֱֽמוּנָתוֹ֮ לְבֵ֪ית
יִשְׂרָ֫אֵ֥ל רָא֥וּ כָל־אַפְסֵי־אָ֑רֶץ אֵ֝֗ת יְשׁוּעַ֥ת אֱלֹהֵֽינוּ׃

‎<span id="004">4</span> ‏הָרִ֣יעוּ לַֽ֭יהוָה כָּל־הָאָ֑רֶץ פִּצְח֖וּ
וְרַנְּנ֣וּ וְזַמֵּֽרוּ׃

‎<span id="005">5</span> ‏זַמְּר֣וּ לַיהוָ֣ה בְּכִנּ֑וֹר בְּ֝כִנּ֗וֹר
וְק֣וֹל זִמְרָֽה׃

‎<span id="006">6</span> ‏בַּ֭חֲצֹ֣צְרוֹת וְק֣וֹל שׁוֹפָ֑ר הָ֝רִ֗יעוּ
לִפְנֵ֤י׀ הַמֶּ֬לֶךְ יְהוָֽה׃

‎<span id="007">7</span> ‏יִרְעַ֣ם הַ֭יָּם וּמְלֹא֑וֹ תֵּ֝בֵ֗ל
וְיֹ֣שְׁבֵי בָֽהּ׃

‎<span id="008">8</span> ‏נְהָר֥וֹת יִמְחֲאוּ־כָ֑ף יַ֝֗חַד הָרִ֥ים
יְרַנֵּֽנוּ׃

‎<span id="009">9</span> ‏לִֽפְֽנֵי־יְהוָ֗ה כִּ֥י בָא֮ לִשְׁפֹּ֪ט
הָ֫אָ֥רֶץ יִשְׁפֹּֽט־תֵּבֵ֥ל בְּצֶ֑דֶק וְ֝עַמִּ֗ים בְּמֵישָׁרִֽים׃

1 mizəmwōr šîrû layhwâ\| šîr ḥāḏāš kî-nifəlā’wōṯ ‘āśâ hwōšî‘â-llwō
yəmînwō ûzərwō‘a qāḏəšwō:

2 hwōḏî‘a yəhwâ yəšû‘āṯwō lə‘ênê hagwōyim gillâ ṣiḏəqāṯwō:

3 zāḵar ḥasədwō\| we’ĕmûnāṯwō ləḇêṯ yiśərā’ēl rā’û ḵāl-’afəsê-’āreṣ ’ēṯ
yəšû‘aṯ ’ĕlōhênû:

4 hārî‘û layhwâ kāl-hā’āreṣ piṣəḥû wərannənû wəzammērû:

5 zammərû layhwâ bəḵinnwōr bəḵinnwōr wəqwōl zimərâ:

6 b<sup>a</sup>ḥăṣōṣərwōṯ wəqwōl šwōfār hārî‘û lifənê\| hammeleḵə yəhwâ:

7 yirə‘am hayyām ûməlō’wō tēḇēl wəyōšəḇê ḇāh:

8 nəhārwōṯ yiməḥă’û-ḵāf y<sup>a</sup>ḥaḏ hārîm yərannēnû:

9 lifənê-yəhwâ kî ḇā’ lišəpōṭ hā’āreṣ yišəpōṭ-tēḇēl bəṣeḏeq wə‘ammîm
bəmêšārîm:

------------------------------------------------------------------------

[Next: Psalms (Tehilim) Chapter 99](psa099)
