[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jos009)  [KJV](../kjv/jos009) 
[Sep:JsB](../sep/jsb009)  [Vul](../vul/jos009)   
  
[Joshua (Yehoshua) Index](jos)  
  [Previous](jos008)  [Next](jos010) 

------------------------------------------------------------------------

### Tanach (Hebrew): Joshua (Yehoshua) Chapter 9

‎<span id="001">1</span> ‏וַיְהִ֣י כִשְׁמֹ֣עַ כָּֽל־הַמְּלָכִ֡ים אֲשֶׁר֩
בְּעֵ֨בֶר הַיַּרְדֵּ֜ן בָּהָ֣ר וּבַשְּׁפֵלָ֗ה וּבְכֹל֙ ח֚וֹף הַיָּ֣ם
הַגָּד֔וֹל אֶל־מ֖וּל הַלְּבָנ֑וֹן הַֽחִתִּי֙ וְהָ֣אֱמֹרִ֔י
הַֽכְּנַעֲנִי֙ הַפְּרִזִּ֔י הַחִוִּ֖י וְהַיְבוּסִֽי׃

‎<span id="002">2</span> ‏וַיִּֽתְקַבְּצ֣וּ יַחְדָּ֔ו לְהִלָּחֵ֥ם
עִם־יְהוֹשֻׁ֖עַ וְעִם־יִשְׂרָאֵ֑ל פֶּ֖ה אֶחָֽד׃ פ

‎<span id="003">3</span> ‏וְיֹשְׁבֵ֨י גִבְע֜וֹן שָׁמְע֗וּ אֵת֩ אֲשֶׁ֨ר
עָשָׂ֧ה יְהוֹשֻׁ֛עַ לִֽירִיח֖וֹ וְלָעָֽי׃

‎<span id="004">4</span> ‏וַיַּעֲשׂ֤וּ גַם־הֵ֙מָּה֙ בְּעָרְמָ֔ה
וַיֵּלְכ֖וּ וַיִּצְטַיָּ֑רוּ וַיִּקְח֞וּ שַׂקִּ֤ים בָּלִים֙
לַחֲמ֣וֹרֵיהֶ֔ם וְנֹאד֥וֹת יַ֙יִן֙ בָּלִ֔ים וּמְבֻקָּעִ֖ים
וּמְצֹרָרִֽים׃

‎<span id="005">5</span> ‏וּנְעָל֨וֹת בָּל֤וֹת וּמְטֻלָּאוֹת֙
בְּרַגְלֵיהֶ֔ם וּשְׂלָמ֥וֹת בָּל֖וֹת עֲלֵיהֶ֑ם וְכֹל֙ לֶ֣חֶם צֵידָ֔ם
יָבֵ֖שׁ הָיָ֥ה נִקֻּדִֽים׃

‎<span id="006">6</span> ‏וַיֵּלְכ֧וּ אֶל־יְהוֹשֻׁ֛עַ אֶל־הַֽמַּחֲנֶ֖ה
הַגִּלְגָּ֑ל וַיֹּאמְר֨וּ אֵלָ֜יו וְאֶל־אִ֣ישׁ יִשְׂרָאֵ֗ל מֵאֶ֤רֶץ
רְחוֹקָה֙ בָּ֔אנוּ וְעַתָּ֖ה כִּרְתוּ־לָ֥נוּ בְרִֽית׃

‎<span id="007">7</span> ‏ויאמרו וַיֹּ֥אמֶר אִֽישׁ־יִשְׂרָאֵ֖ל
אֶל־הַחִוִּ֑י אוּלַ֗י בְּקִרְבִּי֙ אַתָּ֣ה יוֹשֵׁ֔ב וְאֵ֖יךְ אכרות־
אֶֽכְרָת־ לְךָ֥ בְרִֽית׃

‎<span id="008">8</span> ‏וַיֹּאמְר֥וּ אֶל־יְהוֹשֻׁ֖עַ עֲבָדֶ֣יךָ
אֲנָ֑חְנוּ וַיֹּ֨אמֶר אֲלֵהֶ֧ם יְהוֹשֻׁ֛עַ מִ֥י אַתֶּ֖ם וּמֵאַ֥יִן
תָּבֹֽאוּ׃

‎<span id="009">9</span> ‏וַיֹּאמְר֣וּ אֵלָ֗יו מֵאֶ֨רֶץ רְחוֹקָ֤ה מְאֹד֙
בָּ֣אוּ עֲבָדֶ֔יךָ לְשֵׁ֖ם יְהוָ֣ה אֱלֹהֶ֑יךָ כִּֽי־שָׁמַ֣עְנוּ
שָׁמְע֔וֹ וְאֵ֛ת כָּל־אֲשֶׁ֥ר עָשָׂ֖ה בְּמִצְרָֽיִם׃

‎<span id="010">10</span> ‏וְאֵ֣ת׀ כָּל־אֲשֶׁ֣ר עָשָׂ֗ה לִשְׁנֵי֙
מַלְכֵ֣י הָאֱמֹרִ֔י אֲשֶׁ֖ר בְּעֵ֣בֶר הַיַּרְדֵּ֑ן לְסִיחוֹן֙ מֶ֣לֶךְ
חֶשְׁבּ֔וֹן וּלְע֥וֹג מֶֽלֶךְ־הַבָּשָׁ֖ן אֲשֶׁ֥ר בְּעַשְׁתָּרֽוֹת׃

‎<span id="011">11</span> ‏וַיֹּאמְר֣וּ אֵלֵ֡ינוּ זְֽקֵינֵינוּ֩
וְכָל־יֹשְׁבֵ֨י אַרְצֵ֜נוּ לֵאמֹ֗ר קְח֨וּ בְיֶדְכֶ֤ם צֵידָה֙ לַדֶּ֔רֶךְ
וּלְכ֖וּ לִקְרָאתָ֑ם וַאֲמַרְתֶּ֤ם אֲלֵיהֶם֙ עַבְדֵיכֶ֣ם אֲנַ֔חְנוּ
וְעַתָּ֖ה כִּרְתוּ־לָ֥נוּ בְרִֽית׃

‎<span id="012">12</span> ‏זֶ֣ה׀ לַחְמֵ֗נוּ חָ֞ם הִצְטַיַּ֤דְנוּ אֹתוֹ֙
מִבָּ֣תֵּ֔ינוּ בְּי֥וֹם צֵאתֵ֖נוּ לָלֶ֣כֶת אֲלֵיכֶ֑ם וְעַתָּה֙ הִנֵּ֣ה
יָבֵ֔שׁ וְהָיָ֖ה נִקֻּדִֽים׃

‎<span id="013">13</span> ‏וְאֵ֨לֶּה נֹאד֤וֹת הַיַּ֙יִן֙ אֲשֶׁ֣ר
מִלֵּ֣אנוּ חֲדָשִׁ֔ים וְהִנֵּ֖ה הִתְבַּקָּ֑עוּ וְאֵ֤לֶּה
שַׂלְמוֹתֵ֙ינוּ֙ וּנְעָלֵ֔ינוּ בָּל֕וּ מֵרֹ֥ב הַדֶּ֖רֶךְ מְאֹֽד׃

‎<span id="014">14</span> ‏וַיִּקְח֥וּ הָֽאֲנָשִׁ֖ים מִצֵּידָ֑ם
וְאֶת־פִּ֥י יְהוָ֖ה לֹ֥א שָׁאָֽלוּ׃

‎<span id="015">15</span> ‏וַיַּ֨עַשׂ לָהֶ֤ם יְהוֹשֻׁ֙עַ֙ שָׁל֔וֹם
וַיִּכְרֹ֥ת לָהֶ֛ם בְּרִ֖ית לְחַיּוֹתָ֑ם וַיִּשָּׁבְע֣וּ לָהֶ֔ם
נְשִׂיאֵ֖י הָעֵדָֽה׃

‎<span id="016">16</span> ‏וַיְהִ֗י מִקְצֵה֙ שְׁלֹ֣שֶׁת יָמִ֔ים אַחֲרֵ֕י
אֲשֶׁר־כָּרְת֥וּ לָהֶ֖ם בְּרִ֑ית וַֽיִּשְׁמְע֗וּ כִּי־קְרֹבִ֥ים הֵם֙
אֵלָ֔יו וּבְקִרְבּ֖וֹ הֵ֥ם יֹשְׁבִֽים׃

‎<span id="017">17</span> ‏וַיִּסְע֣וּ בְנֵֽי־יִשְׂרָאֵ֗ל וַיָּבֹ֛אוּ
אֶל־עָרֵיהֶ֖ם בַּיּ֣וֹם הַשְּׁלִישִׁ֑י וְעָרֵיהֶם֙ גִּבְע֣וֹן
וְהַכְּפִירָ֔ה וּבְאֵר֖וֹת וְקִרְיַ֥ת יְעָרִֽים׃

‎<span id="018">18</span> ‏וְלֹ֤א הִכּוּם֙ בְּנֵ֣י יִשְׂרָאֵ֔ל
כִּֽי־נִשְׁבְּע֤וּ לָהֶם֙ נְשִׂיאֵ֣י הָֽעֵדָ֔ה בַּֽיהוָ֖ה אֱלֹהֵ֣י
יִשְׂרָאֵ֑ל וַיִּלֹּ֥נוּ כָל־הָעֵדָ֖ה עַל־הַנְּשִׂיאִֽים׃

‎<span id="019">19</span> ‏וַיֹּאמְר֤וּ כָל־הַנְּשִׂיאִים֙
אֶל־כָּל־הָ֣עֵדָ֔ה אֲנַ֙חְנוּ֙ נִשְׁבַּ֣עְנוּ לָהֶ֔ם בַּֽיהוָ֖ה אֱלֹהֵ֣י
יִשְׂרָאֵ֑ל וְעַתָּ֕ה לֹ֥א נוּכַ֖ל לִנְגֹּ֥עַ בָּהֶֽם׃

‎<span id="020">20</span> ‏זֹ֛את נַעֲשֶׂ֥ה לָהֶ֖ם וְהַחֲיֵ֣ה אוֹתָ֑ם
וְלֹֽא־יִֽהְיֶ֤ה עָלֵ֙ינוּ֙ קֶ֔צֶף עַל־הַשְּׁבוּעָ֖ה
אֲשֶׁר־נִשְׁבַּ֥עְנוּ לָהֶֽם׃

‎<span id="021">21</span> ‏וַיֹּאמְר֧וּ אֲלֵיהֶ֛ם הַנְּשִׂיאִ֖ים
יִֽחְי֑וּ וַ֠יִּֽהְיוּ חֹטְבֵ֨י עֵצִ֤ים וְשֹֽׁאֲבֵי־מַ֙יִם֙
לְכָל־הָ֣עֵדָ֔ה כַּאֲשֶׁ֛ר דִּבְּר֥וּ לָהֶ֖ם הַנְּשִׂיאִֽים׃

‎<span id="022">22</span> ‏וַיִּקְרָ֤א לָהֶם֙ יְהוֹשֻׁ֔עַ וַיְדַבֵּ֥ר
אֲלֵיהֶ֖ם לֵאמֹ֑ר לָמָּה֩ רִמִּיתֶ֨ם אֹתָ֜נוּ לֵאמֹ֗ר רְחוֹקִ֨ים
אֲנַ֤חְנוּ מִכֶּם֙ מְאֹ֔ד וְאַתֶּ֖ם בְּקִרְבֵּ֥נוּ יֹשְׁבִֽים׃

‎<span id="023">23</span> ‏וְעַתָּ֖ה אֲרוּרִ֣ים אַתֶּ֑ם וְלֹֽא־יִכָּרֵ֨ת
מִכֶּ֜ם עֶ֗בֶד וְחֹטְבֵ֥י עֵצִ֛ים וְשֹֽׁאֲבֵי־מַ֖יִם לְבֵ֥ית אֱלֹהָֽי׃

‎<span id="024">24</span> ‏וַיַּעֲנ֨וּ אֶת־יְהוֹשֻׁ֜עַ וַיֹּאמְר֗וּ
כִּי֩ הֻגֵּ֨ד הֻגַּ֤ד לַעֲבָדֶ֙יךָ֙ אֵת֩ אֲשֶׁ֨ר צִוָּ֜ה יְהוָ֤ה
אֱלֹהֶ֙יךָ֙ אֶת־מֹשֶׁ֣ה עַבְדּ֔וֹ לָתֵ֤ת לָכֶם֙ אֶת־כָּל־הָאָ֔רֶץ
וּלְהַשְׁמִ֛יד אֶת־כָּל־יֹשְׁבֵ֥י הָאָ֖רֶץ מִפְּנֵיכֶ֑ם וַנִּירָ֨א
מְאֹ֤ד לְנַפְשֹׁתֵ֙ינוּ֙ מִפְּנֵיכֶ֔ם וַֽנַּעֲשֵׂ֖ה אֶת־הַדָּבָ֥ר
הַזֶּֽה׃

‎<span id="025">25</span> ‏וְעַתָּ֖ה הִנְנ֣וּ בְיָדֶ֑ךָ כַּטּ֨וֹב
וְכַיָּשָׁ֧ר בְּעֵינֶ֛יךָ לַעֲשׂ֥וֹת לָ֖נוּ עֲשֵֽׂה׃

‎<span id="026">26</span> ‏וַיַּ֥עַשׂ לָהֶ֖ם כֵּ֑ן וַיַּצֵּ֥ל אוֹתָ֛ם
מִיַּ֥ד בְּנֵֽי־יִשְׂרָאֵ֖ל וְלֹ֥א הֲרָגֽוּם׃

‎<span id="027">27</span> ‏וַיִּתְּנֵ֨ם יְהוֹשֻׁ֜עַ בַּיּ֣וֹם הַה֗וּא
חֹטְבֵ֥י עֵצִ֛ים וְשֹׁ֥אֲבֵי מַ֖יִם לָֽעֵדָ֑ה וּלְמִזְבַּ֤ח יְהוָה֙
עַד־הַיּ֣וֹם הַזֶּ֔ה אֶל־הַמָּק֖וֹם אֲשֶׁ֥ר יִבְחָֽר׃ פ

1 wayəhî ḵišəmō‘a kāl-hamməlāḵîm ’ăšer bə‘ēḇer hayyarədēn bâār
ûḇaššəfēlâ ûḇəḵōl ḥwōf hayyām hagāḏwōl ’el-mûl halləḇānwōn
h<sup>a</sup>ḥitî wəhā’ĕmōrî hakən<sup>a</sup>‘ănî hapərizzî
h<sup>a</sup>ḥiûî wəhayəḇûsî:

2 wayyiṯəqabəṣû y<sup>a</sup>ḥədāw ləhillāḥēm ‘im-yəhwōšu‘a
wə‘im-yiśərā’ēl peh ’eḥāḏ: f

3 wəyōšəḇê ḡiḇə‘wōn šāmə‘û ’ēṯ ’ăšer ‘āśâ yəhwōšu‘a lîrîḥwō wəlā‘āy:

4 wayy<sup>a</sup>‘ăśû ḡam-hēmmâ bə‘ārəmâ wayyēləḵû wayyiṣəṭayyārû
wayyiqəḥû śaqqîm bālîm l<sup>a</sup>ḥămwōrêhem wənō’ḏwōṯ yayin bālîm
ûməḇuqqā‘îm ûməṣōrārîm:

5 ûnə‘ālwōṯ bālwōṯ ûməṭullā’wōṯ bəraḡəlêhem ûśəlāmwōṯ bālwōṯ ‘ălêhem
wəḵōl leḥem ṣêḏām yāḇēš hāyâ niqquḏîm:

6 wayyēləḵû ’el-yəhwōšu‘a ’el-hamm<sup>a</sup>ḥăneh hagiləgāl wayyō’mərû
’ēlāyw wə’el-’îš yiśərā’ēl mē’ereṣ rəḥwōqâ bā’nû wə‘atâ kirəṯû-lānû
ḇərîṯ:

7 wayyō’mərû wayyō’mer ’îš-yiśərā’ēl ’el-h<sup>a</sup>ḥiûî ’ûlay
bəqirəbî ’atâ ywōšēḇ wə’êḵə ’eḵərwōṯ- ’eḵərāṯ- ləḵā ḇərîṯ:

8 wayyō’mərû ’el-yəhwōšu‘a ‘ăḇāḏeyḵā ’ănāḥənû wayyō’mer ’ălēhem
yəhwōšu‘a mî ’atem ûmē’ayin tāḇō’û:

9 wayyō’mərû ’ēlāyw mē’ereṣ rəḥwōqâ mə’ōḏ bā’û ‘ăḇāḏeyḵā ləšēm yəhwâ
’ĕlōheyḵā kî-šām<sup>a</sup>‘ənû šāmə‘wō wə’ēṯ kāl-’ăšer ‘āśâ
bəmiṣərāyim:

10 wə’ēṯ\| kāl-’ăšer ‘āśâ lišənê maləḵê hā’ĕmōrî ’ăšer bə‘ēḇer
hayyarədēn ləsîḥwōn meleḵə ḥešəbwōn ûlə‘wōḡ meleḵə-habāšān ’ăšer
bə‘ašətārwōṯ:

11 wayyō’mərû ’ēlênû zəqênênû wəḵāl-yōšəḇê ’arəṣēnû lē’mōr qəḥû
ḇəyeḏəḵem ṣêḏâ ladereḵə ûləḵû liqərā’ṯām wa’ămarətem ’ălêhem ‘aḇəḏêḵem
’ăn<sup>a</sup>ḥənû wə‘atâ kirəṯû-lānû ḇərîṯ:

12 zeh\| l<sup>a</sup>ḥəmēnû ḥām hiṣəṭayyaḏənû ’ōṯwō mibātênû bəywōm
ṣē’ṯēnû lāleḵeṯ ’ălêḵem wə‘atâ hinnēh yāḇēš wəhāyâ niqquḏîm:

13 wə’ēlleh nō’ḏwōṯ hayyayin ’ăšer millē’nû ḥăḏāšîm wəhinnēh hiṯəbaqqā‘û
wə’ēlleh śaləmwōṯênû ûnə‘ālênû bālû mērōḇ hadereḵə mə’ōḏ:

14 wayyiqəḥû hā’ănāšîm miṣṣêḏām wə’eṯ-pî yəhwâ lō’ šā’ālû:

15 wayy<sup>a</sup>‘aś lâem yəhwōšu‘a šālwōm wayyiḵərōṯ lâem bərîṯ
ləḥayywōṯām wayyiššāḇə‘û lâem nəśî’ê hā‘ēḏâ:

16 wayəhî miqəṣēh šəlōšeṯ yāmîm ’<sup>a</sup>ḥărê ’ăšer-kārəṯû lâem
bərîṯ wayyišəmə‘û kî-qərōḇîm hēm ’ēlāyw ûḇəqirəbwō hēm yōšəḇîm:

17 wayyisə‘û ḇənê-yiśərā’ēl wayyāḇō’û ’el-‘ārêhem bayywōm haššəlîšî
wə‘ārêhem giḇə‘wōn wəhakəfîrâ ûḇə’ērwōṯ wəqirəyaṯ yə‘ārîm:

18 wəlō’ hikûm bənê yiśərā’ēl kî-nišəbə‘û lâem nəśî’ê hā‘ēḏâ bayhwâ
’ĕlōhê yiśərā’ēl wayyillōnû ḵāl-hā‘ēḏâ ‘al-hannəśî’îm:

19 wayyō’mərû ḵāl-hannəśî’îm ’el-kāl-hā‘ēḏâ ’ăn<sup>a</sup>ḥənû
nišəb<sup>a</sup>‘ənû lâem bayhwâ ’ĕlōhê yiśərā’ēl wə‘atâ lō’ nûḵal
linəgō‘a bâem:

20 zō’ṯ n<sup>a</sup>‘ăśeh lâem wəh<sup>a</sup>ḥăyēh ’wōṯām
wəlō’-yihəyeh ‘ālênû qeṣef ‘al-haššəḇû‘â ’ăšer-nišəb<sup>a</sup>‘ənû
lâem:

21 wayyō’mərû ’ălêhem hannəśî’îm yiḥəyû wayyihəyû ḥōṭəḇê ‘ēṣîm
wəšō’ăḇê-mayim ləḵāl-hā‘ēḏâ ka’ăšer dibərû lâem hannəśî’îm:

22 wayyiqərā’ lâem yəhwōšu‘a wayəḏabēr ’ălêhem lē’mōr lāmmâ rimmîṯem
’ōṯānû lē’mōr rəḥwōqîm ’ăn<sup>a</sup>ḥənû mikem mə’ōḏ wə’atem
bəqirəbēnû yōšəḇîm:

23 wə‘atâ ’ărûrîm ’atem wəlō’-yikārēṯ mikem ‘eḇeḏ wəḥōṭəḇê ‘ēṣîm
wəšō’ăḇê-mayim ləḇêṯ ’ĕlōhāy:

24 wayy<sup>a</sup>‘ănû ’eṯ-yəhwōšu‘a wayyō’mərû kî hugēḏ hugaḏ
l<sup>a</sup>‘ăḇāḏeyḵā ’ēṯ ’ăšer ṣiûâ yəhwâ ’ĕlōheyḵā ’eṯ-mōšeh ‘aḇədwō
lāṯēṯ lāḵem ’eṯ-kāl-hā’āreṣ ûləhašəmîḏ ’eṯ-kāl-yōšəḇê hā’āreṣ mipənêḵem
wannîrā’ mə’ōḏ lənafəšōṯênû mipənêḵem wann<sup>a</sup>‘ăśēh ’eṯ-hadāḇār
hazzeh:

25 wə‘atâ hinənû ḇəyāḏeḵā kaṭṭwōḇ wəḵayyāšār bə‘êneyḵā
l<sup>a</sup>‘ăśwōṯ lānû ‘ăśēh:

26 wayy<sup>a</sup>‘aś lâem kēn wayyaṣṣēl ’wōṯām mîyaḏ bənê-yiśərā’ēl
wəlō’ hărāḡûm:

27 wayyitənēm yəhwōšu‘a bayywōm hahû’ ḥōṭəḇê ‘ēṣîm wəšō’ăḇê mayim lā‘ēḏâ
ûləmizəb<sup>a</sup>ḥ yəhwâ ‘aḏ-hayywōm hazzeh ’el-hammāqwōm ’ăšer
yiḇəḥār: f

------------------------------------------------------------------------

[Next: Joshua (Yehoshua) Chapter 10](jos010)
