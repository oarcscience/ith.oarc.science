[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa008)  [KJV](../kjv/isa008)  [Sep](../sep/isa008) 
[Vul](../vul/isa008)   
  
[Isaiah (Yisheyah) Index](isa)  
  [Previous](isa007)  [Next](isa009) 

------------------------------------------------------------------------

### Tanach (Hebrew): Isaiah (Yisheyah) Chapter 8

‎<span id="001">1</span> ‏וַיֹּ֤אמֶר יְהוָה֙ אֵלַ֔י קַח־לְךָ֖
גִּלָּי֣וֹן גָּד֑וֹל וּכְתֹ֤ב עָלָיו֙ בְּחֶ֣רֶט אֱנ֔וֹשׁ לְמַהֵ֥ר
שָׁלָ֖ל חָ֥שׁ בַּֽז׃

‎<span id="002">2</span> ‏וְאָעִ֣ידָה לִּ֔י עֵדִ֖ים נֶאֱמָנִ֑ים אֵ֚ת
אוּרִיָּ֣ה הַכֹּהֵ֔ן וְאֶת־זְכַרְיָ֖הוּ בֶּ֥ן יְבֶרֶכְיָֽהוּ׃

‎<span id="003">3</span> ‏וָאֶקְרַב֙ אֶל־הַנְּבִיאָ֔ה וַתַּ֖הַר
וַתֵּ֣לֶד בֵּ֑ן וַיֹּ֤אמֶר יְהוָה֙ אֵלַ֔י קְרָ֣א שְׁמ֔וֹ מַהֵ֥ר שָׁלָ֖ל
חָ֥שׁ בַּֽז׃

‎<span id="004">4</span> ‏כִּ֗י בְּטֶ֙רֶם֙ יֵדַ֣ע הַנַּ֔עַר קְרֹ֖א
אָבִ֣י וְאִמִּ֑י יִשָּׂ֣א׀ אֶת־חֵ֣יל דַּמֶּ֗שֶׂק וְאֵת֙ שְׁלַ֣ל
שֹׁמְר֔וֹן לִפְנֵ֖י מֶ֥לֶךְ אַשּֽׁוּר׃ ס

‎<span id="005">5</span> ‏וַיֹּ֣סֶף יְהוָ֔ה דַּבֵּ֥ר אֵלַ֛י ע֖וֹד
לֵאמֹֽר׃

‎<span id="006">6</span> ‏יַ֗עַן כִּ֤י מָאַס֙ הָעָ֣ם הַזֶּ֔ה אֵ֚ת מֵ֣י
הַשִּׁלֹ֔חַ הַהֹלְכִ֖ים לְאַ֑ט וּמְשׂ֥וֹשׂ אֶת־רְצִ֖ין
וּבֶן־רְמַלְיָֽהוּ׃

‎<span id="007">7</span> ‏וְלָכֵ֡ן הִנֵּ֣ה אֲדֹנָי֩ מַעֲלֶ֨ה עֲלֵיהֶ֜ם
אֶת־מֵ֣י הַנָּהָ֗ר הָעֲצוּמִים֙ וְהָ֣רַבִּ֔ים אֶת־מֶ֥לֶךְ אַשּׁ֖וּר
וְאֶת־כָּל־כְּבוֹד֑וֹ וְעָלָה֙ עַל־כָּל־אֲפִיקָ֔יו וְהָלַ֖ךְ
עַל־כָּל־גְּדוֹתָֽיו׃

‎<span id="008">8</span> ‏וְחָלַ֤ף בִּֽיהוּדָה֙ שָׁטַ֣ף וְעָבַ֔ר
עַד־צַוָּ֖אר יַגִּ֑יעַ וְהָיָה֙ מֻטּ֣וֹת כְּנָפָ֔יו מְלֹ֥א
רֹֽחַב־אַרְצְךָ֖ עִמָּ֥נוּ אֵֽל׃ ס

‎<span id="009">9</span> ‏רֹ֤עוּ עַמִּים֙ וָחֹ֔תּוּ וְהַֽאֲזִ֔ינוּ כֹּ֖ל
מֶרְחַקֵּי־אָ֑רֶץ הִתְאַזְּר֣וּ וָחֹ֔תּוּ הִֽתְאַזְּר֖וּ וָחֹֽתּוּ׃

‎<span id="010">10</span> ‏עֻ֥צוּ עֵצָ֖ה וְתֻפָ֑ר דַּבְּר֤וּ דָבָר֙
וְלֹ֣א יָק֔וּם כִּ֥י עִמָּ֖נוּ אֵֽל׃ ס

‎<span id="011">11</span> ‏כִּי֩ כֹ֨ה אָמַ֧ר יְהוָ֛ה אֵלַ֖י כְּחֶזְקַ֣ת
הַיָּ֑ד וְיִסְּרֵ֕נִי מִלֶּ֛כֶת בְּדֶ֥רֶךְ הָֽעָם־הַזֶּ֖ה לֵאמֹֽר׃

‎<span id="012">12</span> ‏לֹא־תֹאמְר֣וּן קֶ֔שֶׁר לְכֹ֧ל אֲשֶׁר־יֹאמַ֛ר
הָעָ֥ם הַזֶּ֖ה קָ֑שֶׁר וְאֶת־מוֹרָא֥וֹ לֹֽא־תִֽירְא֖וּ וְלֹ֥א
תַעֲרִֽיצוּ׃

‎<span id="013">13</span> ‏אֶת־יְהוָ֥ה צְבָא֖וֹת אֹת֣וֹ תַקְדִּ֑ישׁוּ
וְה֥וּא מוֹרַאֲכֶ֖ם וְה֥וּא מַֽעֲרִֽצְכֶֽם׃

‎<span id="014">14</span> ‏וְהָיָ֖ה לְמִקְדָּ֑שׁ וּלְאֶ֣בֶן נֶ֠גֶף
וּלְצ֨וּר מִכְשׁ֜וֹל לִשְׁנֵ֨י בָתֵּ֤י יִשְׂרָאֵל֙ לְפַ֣ח וּלְמוֹקֵ֔שׁ
לְיוֹשֵׁ֖ב יְרוּשָׁלִָֽם׃

‎<span id="015">15</span> ‏וְכָ֥שְׁלוּ בָ֖ם רַבִּ֑ים וְנָפְל֣וּ
וְנִשְׁבָּ֔רוּ וְנוֹקְשׁ֖וּ וְנִלְכָּֽדוּ׃ ס

‎<span id="016">16</span> ‏צ֖וֹר תְּעוּדָ֑ה חֲת֥וֹם תּוֹרָ֖ה
בְּלִמֻּדָֽי׃

‎<span id="017">17</span> ‏וְחִכִּ֙יתִי֙ לַיהוָ֔ה הַמַּסְתִּ֥יר פָּנָ֖יו
מִבֵּ֣ית יַעֲקֹ֑ב וְקִוֵּ֖יתִֽי־לֽוֹ׃

‎<span id="018">18</span> ‏הִנֵּ֣ה אָנֹכִ֗י וְהַיְלָדִים֙ אֲשֶׁ֣ר
נָֽתַן־לִ֣י יְהוָ֔ה לְאֹת֥וֹת וּלְמוֹפְתִ֖ים בְּיִשְׂרָאֵ֑ל מֵעִם֙
יְהוָ֣ה צְבָא֔וֹת הַשֹּׁכֵ֖ן בְּהַ֥ר צִיּֽוֹן׃ ס

‎<span id="019">19</span> ‏וְכִֽי־יֹאמְר֣וּ אֲלֵיכֶ֗ם דִּרְשׁ֤וּ
אֶל־הָאֹבוֹת֙ וְאֶל־הַיִּדְּעֹנִ֔ים הַֽמְצַפְצְפִ֖ים וְהַמַּהְגִּ֑ים
הֲלוֹא־עַם֙ אֶל־אֱלֹהָ֣יו יִדְרֹ֔שׁ בְּעַ֥ד הַחַיִּ֖ים אֶל־הַמֵּתִֽים׃

‎<span id="020">20</span> ‏לְתוֹרָ֖ה וְלִתְעוּדָ֑ה אִם־לֹ֤א יֹֽאמְרוּ֙
כַּדָּבָ֣ר הַזֶּ֔ה אֲשֶׁ֥ר אֵֽין־ל֖וֹ שָֽׁחַר׃

‎<span id="021">21</span> ‏וְעָ֥בַר בָּ֖הּ נִקְשֶׁ֣ה וְרָעֵ֑ב וְהָיָ֨ה
כִֽי־יִרְעַ֜ב וְהִתְקַצַּ֗ף וְקִלֵּ֧ל בְּמַלְכּ֛וֹ וּבֵאלֹהָ֖יו וּפָנָ֥ה
לְמָֽעְלָה׃

‎<span id="022">22</span> ‏וְאֶל־אֶ֖רֶץ יַבִּ֑יט וְהִנֵּ֨ה צָרָ֤ה
וַחֲשֵׁכָה֙ מְע֣וּף צוּקָ֔ה וַאֲפֵלָ֖ה מְנֻדָּֽח׃

‎<span id="023">23</span> ‏כִּ֣י לֹ֣א מוּעָף֮ לַאֲשֶׁ֣ר מוּצָ֣ק לָהּ֒
כָּעֵ֣ת הָרִאשׁ֗וֹן הֵקַ֞ל אַ֤רְצָה זְבֻלוּן֙ וְאַ֣רְצָה נַפְתָּלִ֔י
וְהָאַחֲר֖וֹן הִכְבִּ֑יד דֶּ֤רֶךְ הַיָּם֙ עֵ֣בֶר הַיַּרְדֵּ֔ן גְּלִ֖יל
הַגּוֹיִֽם׃

1 wayyō’mer yəhwâ ’ēlay q<sup>a</sup>ḥ-ləḵā gillāywōn gāḏwōl ûḵəṯōḇ
‘ālāyw bəḥereṭ ’ĕnwōš ləmahēr šālāl ḥāš baz:

2 wə’ā‘îḏâ llî ‘ēḏîm ne’ĕmānîm ’ēṯ ’ûrîyâ hakōhēn wə’eṯ-zəḵarəyâû ben
yəḇereḵəyâû:

3 wā’eqəraḇ ’el-hannəḇî’â watahar watēleḏ bēn wayyō’mer yəhwâ ’ēlay
qərā’ šəmwō mahēr šālāl ḥāš baz:

4 kî bəṭerem yēḏ<sup>a</sup>‘ hann<sup>a</sup>‘ar qərō’ ’āḇî wə’immî
yiśśā’\| ’eṯ-ḥêl dammeśeq wə’ēṯ šəlal šōmərwōn lifənê meleḵə ’aššûr: s

5 wayyōsef yəhwâ dabēr ’ēlay ‘wōḏ lē’mōr:

6 y<sup>a</sup>‘an kî mā’as hā‘ām hazzeh ’ēṯ mê haššilōḥa hahōləḵîm
lə’aṭ ûməśwōś ’eṯ-rəṣîn ûḇen-rəmaləyâû:

7 wəlāḵēn hinnēh ’ăḏōnāy m<sup>a</sup>‘ăleh ‘ălêhem ’eṯ-mê hannâār
hā‘ăṣûmîm wəhārabîm ’eṯ-meleḵə ’aššûr wə’eṯ-kāl-kəḇwōḏwō wə‘ālâ
‘al-kāl-’ăfîqāyw wəhālaḵə ‘al-kāl-gəḏwōṯāyw:

8 wəḥālaf bîhûḏâ šāṭaf wə‘āḇar ‘aḏ-ṣaûā’r yagî‘a wəhāyâ muṭṭwōṯ kənāfāyw
məlō’ rōḥaḇ-’arəṣəḵā ‘immānû ’ēl: s

9 rō‘û ‘ammîm wāḥōtû wəha’ăzînû kōl merəḥaqqê-’āreṣ hiṯə’azzərû wāḥōtû
hiṯə’azzərû wāḥōtû:

10 ‘uṣû ‘ēṣâ wəṯufār dabərû ḏāḇār wəlō’ yāqûm kî ‘immānû ’ēl: s

11 kî ḵōh ’āmar yəhwâ ’ēlay kəḥezəqaṯ hayyāḏ wəyissərēnî milleḵeṯ
bəḏereḵə hā‘ām-hazzeh lē’mōr:

12 lō’-ṯō’mərûn qešer ləḵōl ’ăšer-yō’mar hā‘ām hazzeh qāšer
wə’eṯ-mwōrā’wō lō’-ṯîrə’û wəlō’ ṯ<sup>a</sup>‘ărîṣû:

13 ’eṯ-yəhwâ ṣəḇā’wōṯ ’ōṯwō ṯaqədîšû wəhû’ mwōra’ăḵem wəhû’
m<sup>a</sup>‘ăriṣəḵem:

14 wəhāyâ ləmiqədāš ûlə’eḇen neḡef ûləṣûr miḵəšwōl lišənê ḇātê yiśərā’ēl
ləf<sup>a</sup>ḥ ûləmwōqēš ləywōšēḇ yərûšālāim:

15 wəḵāšəlû ḇām rabîm wənāfəlû wənišəbārû wənwōqəšû wəniləkāḏû: s

16 ṣwōr tə‘ûḏâ ḥăṯwōm twōrâ bəlimmuḏāy:

17 wəḥikîṯî layhwâ hammasətîr pānāyw mibêṯ y<sup>a</sup>‘ăqōḇ
wəqiûêṯî-lwō:

18 hinnēh ’ānōḵî wəhayəlāḏîm ’ăšer nāṯan-lî yəhwâ lə’ōṯwōṯ ûləmwōfəṯîm
bəyiśərā’ēl mē‘im yəhwâ ṣəḇā’wōṯ haššōḵēn bəhar ṣîywōn: s

19 wəḵî-yō’mərû ’ălêḵem dirəšû ’el-hā’ōḇwōṯ wə’el-hayyidə‘ōnîm
haməṣafəṣəfîm wəhammahəgîm hălwō’-‘am ’el-’ĕlōhāyw yiḏərōš bə‘aḏ
h<sup>a</sup>ḥayyîm ’el-hammēṯîm:

20 ləṯwōrâ wəliṯə‘ûḏâ ’im-lō’ yō’mərû kadāḇār hazzeh ’ăšer ’ên-lwō
šāḥar:

21 wə‘āḇar bāh niqəšeh wərā‘ēḇ wəhāyâ ḵî-yirə‘aḇ wəhiṯəqaṣṣaf wəqillēl
bəmaləkwō ûḇē’lōhāyw ûfānâ ləmā‘əlâ:

22 wə’el-’ereṣ yabîṭ wəhinnēh ṣārâ w<sup>a</sup>ḥăšēḵâ mə‘ûf ṣûqâ
wa’ăfēlâ mənudāḥ:

23 kî lō’ mû‘āf la’ăšer mûṣāq lāh kā‘ēṯ hāri’šwōn hēqal ’arəṣâ zəḇulûn
wə’arəṣâ nafətālî wəhā’<sup>a</sup>ḥărwōn hiḵəbîḏ dereḵə hayyām ‘ēḇer
hayyarədēn gəlîl hagwōyim:

------------------------------------------------------------------------

[Next: Isaiah (Yisheyah) Chapter 9](isa009)
