<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Tanach, full text etext at Intangible Textual Heritage">
<META name="keywords" content="Bible Scripture Tanach Judaism Jewish Hebrew">
<TITLE>Tanach: Leviticus (Vayikra): Leviticus (Vayikra) Chapter 1</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/lev001">Polyglot</A>&nbsp;
<A HREF="../kjv/lev001">KJV</A>&nbsp;
<A HREF="../sep/lev001">Sep</A>&nbsp;
<A HREF="../vul/lev001">Vul</A>&nbsp;

<BR>
<BR><A HREF="lev">Leviticus (Vayikra) Index</A><BR>
&nbsp;
<A HREF="exo040">Previous</A>&nbsp;
<A HREF="lev002">Next</A>&nbsp;
</CENTER>
<HR>
</P>
<H3 ALIGN="CENTER">Tanach (Hebrew): Leviticus (Vayikra) Chapter 1</H3><TABLE WIDTH="100%" BORDER="1">
<TR>
<TD WIDTH="50%" VALIGN="TOP">
<P ALIGN="RIGHT"><span lang="he">&#8206;<a name="001">1</A>&nbsp;&#8207;וַיִּקְרָ֖א אֶל־מֹשֶׁ֑ה וַיְדַבֵּ֤ר יְהוָה֙ אֵלָ֔יו מֵאֹ֥הֶל מוֹעֵ֖ד לֵאמֹֽר׃ </P>
<P ALIGN="RIGHT"><span lang="he">&#8206;<a name="002">2</A>&nbsp;&#8207;דַּבֵּ֞ר אֶל־בְּנֵ֤י יִשְׂרָאֵל֙ וְאָמַרְתָּ֣ אֲלֵהֶ֔ם אָדָ֗ם כִּֽי־יַקְרִ֥יב מִכֶּ֛ם קָרְבָּ֖ן לַֽיהוָ֑ה מִן־הַבְּהֵמָ֗ה מִן־הַבָּקָר֙ וּמִן־הַצֹּ֔אן תַּקְרִ֖יבוּ אֶת־קָרְבַּנְכֶֽם׃ </P>
<P ALIGN="RIGHT"><span lang="he">&#8206;<a name="003">3</A>&nbsp;&#8207;אִם־עֹלָ֤ה קָרְבָּנוֹ֙ מִן־הַבָּקָ֔ר זָכָ֥ר תָּמִ֖ים יַקְרִיבֶ֑נּוּ אֶל־פֶּ֝תַח<font color="red"><sup>1</font></sup> אֹ֤הֶל מוֹעֵד֙ יַקְרִ֣יב אֹת֔וֹ לִרְצֹנ֖וֹ לִפְנֵ֥י יְהוָֽה׃ </P>
<P ALIGN="RIGHT"><span lang="he">&#8206;<a name="004">4</A>&nbsp;&#8207;וְסָמַ֣ךְ יָד֔וֹ עַ֖ל רֹ֣אשׁ הָעֹלָ֑ה וְנִרְצָ֥ה ל֖וֹ לְכַפֵּ֥ר עָלָֽיו׃ </P>
<P ALIGN="RIGHT"><span lang="he">&#8206;<a name="005">5</A>&nbsp;&#8207;וְשָׁחַ֛ט אֶת־בֶּ֥ן הַבָּקָ֖ר לִפְנֵ֣י יְהוָ֑ה וְ֠הִקְרִיבוּ בְּנֵ֨י אַהֲרֹ֤ן הַֽכֹּֽהֲנִים֙ אֶת־הַדָּ֔ם וְזָרְק֨וּ אֶת־הַדָּ֤ם עַל־הַמִּזְבֵּ֙חַ֙ סָבִ֔יב אֲשֶׁר־פֶּ֖תַח אֹ֥הֶל מוֹעֵֽד׃ </P>
<P ALIGN="RIGHT"><span lang="he">&#8206;<a name="006">6</A>&nbsp;&#8207;וְהִפְשִׁ֖יט אֶת־הָעֹלָ֑ה וְנִתַּ֥ח אֹתָ֖הּ לִנְתָחֶֽיהָ׃ </P>
<P ALIGN="RIGHT"><span lang="he">&#8206;<a name="007">7</A>&nbsp;&#8207;וְ֠נָתְנוּ בְּנֵ֨י אַהֲרֹ֧ן הַכֹּהֵ֛ן אֵ֖שׁ עַל־הַמִּזְבֵּ֑חַ וְעָרְכ֥וּ עֵצִ֖ים עַל־הָאֵֽשׁ׃ </P>
<P ALIGN="RIGHT"><span lang="he">&#8206;<a name="008">8</A>&nbsp;&#8207;וְעָרְכ֗וּ בְּנֵ֤י אַהֲרֹן֙ הַכֹּ֣הֲנִ֔ים אֵ֚ת הַנְּתָחִ֔ים אֶת־הָרֹ֖אשׁ וְאֶת־הַפָּ֑דֶר עַל־הָעֵצִים֙ אֲשֶׁ֣ר עַל־הָאֵ֔שׁ אֲשֶׁ֖ר עַל־הַמִּזְבֵּֽחַ׃ </P>
<P ALIGN="RIGHT"><span lang="he">&#8206;<a name="009">9</A>&nbsp;&#8207;וְקִרְבּ֥וֹ וּכְרָעָ֖יו יִרְחַ֣ץ בַּמָּ֑יִם וְהִקְטִ֨יר הַכֹּהֵ֤ן אֶת־הַכֹּל֙ הַמִּזְבֵּ֔חָה עֹלָ֛ה אִשֵּׁ֥ה רֵֽיחַ־נִיח֖וֹחַ לַֽיהוָֽה׃ ס</P>
<P ALIGN="RIGHT"><span lang="he">&#8206;<a name="010">10</A>&nbsp;&#8207;וְאִם־מִן־הַצֹּ֨אן קָרְבָּנ֧וֹ מִן־הַכְּשָׂבִ֛ים א֥וֹ מִן־הָעִזִּ֖ים לְעֹלָ֑ה זָכָ֥ר תָּמִ֖ים יַקְרִיבֶֽנּוּ׃ </P>
<P ALIGN="RIGHT"><span lang="he">&#8206;<a name="011">11</A>&nbsp;&#8207;וְשָׁחַ֨ט אֹת֜וֹ עַ֣ל יֶ֧רֶךְ הַמִּזְבֵּ֛חַ צָפֹ֖נָה לִפְנֵ֣י יְהוָ֑ה וְזָרְק֡וּ בְּנֵי֩ אַהֲרֹ֨ן הַכֹּהֲנִ֧ים אֶת־דָּמ֛וֹ עַל־הַמִּזְבֵּ֖חַ סָבִֽיב׃ </P>
<P ALIGN="RIGHT"><span lang="he">&#8206;<a name="012">12</A>&nbsp;&#8207;וְנִתַּ֤ח אֹתוֹ֙ לִנְתָחָ֔יו וְאֶת־רֹאשׁ֖וֹ וְאֶת־פִּדְר֑וֹ וְעָרַ֤ךְ הַכֹּהֵן֙ אֹתָ֔ם עַל־הָֽעֵצִים֙ אֲשֶׁ֣ר עַל־הָאֵ֔שׁ אֲשֶׁ֖ר עַל־הַמִּזְבֵּֽחַ׃ </P>
<P ALIGN="RIGHT"><span lang="he">&#8206;<a name="013">13</A>&nbsp;&#8207;וְהַקֶּ֥רֶב וְהַכְּרָעַ֖יִם יִרְחַ֣ץ בַּמָּ֑יִם וְהִקְרִ֨יב הַכֹּהֵ֤ן אֶת־הַכֹּל֙ וְהִקְטִ֣יר הַמִּזְבֵּ֔חָה עֹלָ֣ה ה֗וּא אִשֵּׁ֛ה רֵ֥יחַ נִיחֹ֖חַ לַיהוָֽה׃ פ</P>
<P ALIGN="RIGHT"><span lang="he">&#8206;<a name="014">14</A>&nbsp;&#8207;וְאִ֧ם מִן־הָע֛וֹף עֹלָ֥ה קָרְבָּנ֖וֹ לַֽיהוָ֑ה וְהִקְרִ֣יב מִן־הַתֹּרִ֗ים א֛וֹ מִן־בְּנֵ֥י הַיּוֹנָ֖ה אֶת־קָרְבָּנֽוֹ׃ </P>
<P ALIGN="RIGHT"><span lang="he">&#8206;<a name="015">15</A>&nbsp;&#8207;וְהִקְרִיב֤וֹ הַכֹּהֵן֙ אֶל־הַמִּזְבֵּ֔חַ וּמָלַק֙ אֶת־רֹאשׁ֔וֹ וְהִקְטִ֖יר הַמִּזְבֵּ֑חָה וְנִמְצָ֣ה דָמ֔וֹ עַ֖ל קִ֥יר הַמִּזְבֵּֽחַ׃ </P>
<P ALIGN="RIGHT"><span lang="he">&#8206;<a name="016">16</A>&nbsp;&#8207;וְהֵסִ֥יר אֶת־מֻרְאָת֖וֹ בְּנֹצָתָ֑הּ וְהִשְׁלִ֨יךְ אֹתָ֜הּ אֵ֤צֶל הַמִּזְבֵּ֙חַ֙ קֵ֔דְמָה אֶל־מְק֖וֹם הַדָּֽשֶׁן׃ </P>
<P ALIGN="RIGHT"><span lang="he">&#8206;<a name="017">17</A>&nbsp;&#8207;וְשִׁסַּ֨ע אֹת֣וֹ בִכְנָפָיו֮ לֹ֣א יַבְדִּיל֒ וְהִקְטִ֨יר אֹת֤וֹ הַכֹּהֵן֙ הַמִּזְבֵּ֔חָה עַל־הָעֵצִ֖ים אֲשֶׁ֣ר עַל־הָאֵ֑שׁ עֹלָ֣ה ה֗וּא אִשֵּׁ֛ה רֵ֥יחַ נִיחֹ֖חַ לַיהוָֽה׃ ס</P>
</TD>
<TD WIDTH="50%">
<P>1&nbsp;wayyiq&#601;r&#257;&#8217; &#8217;el-m&#333;&#353;eh way&#601;&#x1E0F;ab&#275;r y&#601;hw&acirc; &#8217;&#275;l&#257;yw m&#275;&#8217;&#333;hel mw&#333;&#8216;&#275;&#x1E0F; l&#275;&#8217;m&#333;r: </P>
<P>2&nbsp;dab&#275;r &#8217;el-b&#601;n&ecirc; yi&#347;&#601;r&#257;&#8217;&#275;l w&#601;&#8217;&#257;mar&#601;t&#257; &#8217;&#259;l&#275;hem &#8217;&#257;&#x1E0F;&#257;m k&icirc;-yaq&#601;r&icirc;&#x1E07; mikem q&#257;r&#601;b&#257;n layhw&acirc; min-hab&#601;h&#275;m&acirc; min-hab&#257;q&#257;r &ucirc;min-ha&#x1E63;&#x1E63;&#333;&#8217;n taq&#601;r&icirc;&#x1E07;&ucirc; &#8217;e&#x1E6F;-q&#257;r&#601;ban&#601;&#x1E35;em: </P>
<P>3&nbsp;&#8217;im-&#8216;&#333;l&acirc; q&#257;r&#601;b&#257;nw&#333; min-hab&#257;q&#257;r z&#257;&#x1E35;&#257;r t&#257;m&icirc;m yaq&#601;r&icirc;&#x1E07;enn&ucirc; &#8217;el-pe&#x1E6F;<sup>a</sup>&#x1E25;<font color="red"><sup>1</font></sup> &#8217;&#333;hel mw&#333;&#8216;&#275;&#x1E0F; yaq&#601;r&icirc;&#x1E07; &#8217;&#333;&#x1E6F;w&#333; lir&#601;&#x1E63;&#333;nw&#333; lif&#601;n&ecirc; y&#601;hw&acirc;: </P>
<P>4&nbsp;w&#601;s&#257;ma&#x1E35;&#601; y&#257;&#x1E0F;w&#333; &#8216;al r&#333;&#8217;&#353; h&#257;&#8216;&#333;l&acirc; w&#601;nir&#601;&#x1E63;&acirc; lw&#333; l&#601;&#x1E35;ap&#275;r &#8216;&#257;l&#257;yw: </P>
<P>5&nbsp;w&#601;&#353;&#257;&#x1E25;a&#x1E6D; &#8217;e&#x1E6F;-ben hab&#257;q&#257;r lif&#601;n&ecirc; y&#601;hw&acirc; w&#601;hiq&#601;r&icirc;&#x1E07;&ucirc; b&#601;n&ecirc; &#8217;ah&#259;r&#333;n hak&#333;h&#259;n&icirc;m &#8217;e&#x1E6F;-had&#257;m w&#601;z&#257;r&#601;q&ucirc; &#8217;e&#x1E6F;-had&#257;m &#8216;al-hammiz&#601;b&#275;&#x1E25;a s&#257;&#x1E07;&icirc;&#x1E07; &#8217;&#259;&#353;er-pe&#x1E6F;<sup>a</sup>&#x1E25; &#8217;&#333;hel mw&#333;&#8216;&#275;&#x1E0F;: </P>
<P>6&nbsp;w&#601;hif&#601;&#353;&icirc;&#x1E6D; &#8217;e&#x1E6F;-h&#257;&#8216;&#333;l&acirc; w&#601;nit<sup>a</sup>&#x1E25; &#8217;&#333;&#x1E6F;&#257;h lin&#601;&#x1E6F;&#257;&#x1E25;eyh&#257;: </P>
<P>7&nbsp;w&#601;n&#257;&#x1E6F;&#601;n&ucirc; b&#601;n&ecirc; &#8217;ah&#259;r&#333;n hak&#333;h&#275;n &#8217;&#275;&#353; &#8216;al-hammiz&#601;b&#275;&#x1E25;a w&#601;&#8216;&#257;r&#601;&#x1E35;&ucirc; &#8216;&#275;&#x1E63;&icirc;m &#8216;al-h&#257;&#8217;&#275;&#353;: </P>
<P>8&nbsp;w&#601;&#8216;&#257;r&#601;&#x1E35;&ucirc; b&#601;n&ecirc; &#8217;ah&#259;r&#333;n hak&#333;h&#259;n&icirc;m &#8217;&#275;&#x1E6F; hann&#601;&#x1E6F;&#257;&#x1E25;&icirc;m &#8217;e&#x1E6F;-h&#257;r&#333;&#8217;&#353; w&#601;&#8217;e&#x1E6F;-hap&#257;&#x1E0F;er &#8216;al-h&#257;&#8216;&#275;&#x1E63;&icirc;m &#8217;&#259;&#353;er &#8216;al-h&#257;&#8217;&#275;&#353; &#8217;&#259;&#353;er &#8216;al-hammiz&#601;b&#275;&#x1E25;a: </P>
<P>9&nbsp;w&#601;qir&#601;bw&#333; &ucirc;&#x1E35;&#601;r&#257;&#8216;&#257;yw yir&#601;&#x1E25;a&#x1E63; bamm&#257;yim w&#601;hiq&#601;&#x1E6D;&icirc;r hak&#333;h&#275;n &#8217;e&#x1E6F;-hak&#333;l hammiz&#601;b&#275;&#x1E25;&acirc; &#8216;&#333;l&acirc; &#8217;i&#353;&#353;&#275;h r&ecirc;&#x1E25;a-n&icirc;&#x1E25;w&#333;&#x1E25;a layhw&acirc;: s</P>
<P>10&nbsp;w&#601;&#8217;im-min-ha&#x1E63;&#x1E63;&#333;&#8217;n q&#257;r&#601;b&#257;nw&#333; min-hak&#601;&#347;&#257;&#x1E07;&icirc;m &#8217;w&#333; min-h&#257;&#8216;izz&icirc;m l&#601;&#8216;&#333;l&acirc; z&#257;&#x1E35;&#257;r t&#257;m&icirc;m yaq&#601;r&icirc;&#x1E07;enn&ucirc;: </P>
<P>11&nbsp;w&#601;&#353;&#257;&#x1E25;a&#x1E6D; &#8217;&#333;&#x1E6F;w&#333; &#8216;al yere&#x1E35;&#601; hammiz&#601;b&#275;&#x1E25;a &#x1E63;&#257;f&#333;n&acirc; lif&#601;n&ecirc; y&#601;hw&acirc; w&#601;z&#257;r&#601;q&ucirc; b&#601;n&ecirc; &#8217;ah&#259;r&#333;n hak&#333;h&#259;n&icirc;m &#8217;e&#x1E6F;-d&#257;mw&#333; &#8216;al-hammiz&#601;b&#275;&#x1E25;a s&#257;&#x1E07;&icirc;&#x1E07;: </P>
<P>12&nbsp;w&#601;nit<sup>a</sup>&#x1E25; &#8217;&#333;&#x1E6F;w&#333; lin&#601;&#x1E6F;&#257;&#x1E25;&#257;yw w&#601;&#8217;e&#x1E6F;-r&#333;&#8217;&#353;w&#333; w&#601;&#8217;e&#x1E6F;-pi&#x1E0F;&#601;rw&#333; w&#601;&#8216;&#257;ra&#x1E35;&#601; hak&#333;h&#275;n &#8217;&#333;&#x1E6F;&#257;m &#8216;al-h&#257;&#8216;&#275;&#x1E63;&icirc;m &#8217;&#259;&#353;er &#8216;al-h&#257;&#8217;&#275;&#353; &#8217;&#259;&#353;er &#8216;al-hammiz&#601;b&#275;&#x1E25;a: </P>
<P>13&nbsp;w&#601;haqqere&#x1E07; w&#601;hak&#601;r&#257;&#8216;ayim yir&#601;&#x1E25;a&#x1E63; bamm&#257;yim w&#601;hiq&#601;r&icirc;&#x1E07; hak&#333;h&#275;n &#8217;e&#x1E6F;-hak&#333;l w&#601;hiq&#601;&#x1E6D;&icirc;r hammiz&#601;b&#275;&#x1E25;&acirc; &#8216;&#333;l&acirc; h&ucirc;&#8217; &#8217;i&#353;&#353;&#275;h r&ecirc;&#x1E25;a n&icirc;&#x1E25;&#333;&#x1E25;a layhw&acirc;: f</P>
<P>14&nbsp;w&#601;&#8217;im min-h&#257;&#8216;w&#333;f &#8216;&#333;l&acirc; q&#257;r&#601;b&#257;nw&#333; layhw&acirc; w&#601;hiq&#601;r&icirc;&#x1E07; min-hat&#333;r&icirc;m &#8217;w&#333; min-b&#601;n&ecirc; hayyw&#333;n&acirc; &#8217;e&#x1E6F;-q&#257;r&#601;b&#257;nw&#333;: </P>
<P>15&nbsp;w&#601;hiq&#601;r&icirc;&#x1E07;w&#333; hak&#333;h&#275;n &#8217;el-hammiz&#601;b&#275;&#x1E25;a &ucirc;m&#257;laq &#8217;e&#x1E6F;-r&#333;&#8217;&#353;w&#333; w&#601;hiq&#601;&#x1E6D;&icirc;r hammiz&#601;b&#275;&#x1E25;&acirc; w&#601;nim&#601;&#x1E63;&acirc; &#x1E0F;&#257;mw&#333; &#8216;al q&icirc;r hammiz&#601;b&#275;&#x1E25;a: </P>
<P>16&nbsp;w&#601;h&#275;s&icirc;r &#8217;e&#x1E6F;-mur&#601;&#8217;&#257;&#x1E6F;w&#333; b&#601;n&#333;&#x1E63;&#257;&#x1E6F;&#257;h w&#601;hi&#353;&#601;l&icirc;&#x1E35;&#601; &#8217;&#333;&#x1E6F;&#257;h &#8217;&#275;&#x1E63;el hammiz&#601;b&#275;&#x1E25;a q&#275;&#x1E0F;&#601;m&acirc; &#8217;el-m&#601;qw&#333;m had&#257;&#353;en: </P>
<P>17&nbsp;w&#601;&#353;iss<sup>a</sup>&#8216; &#8217;&#333;&#x1E6F;w&#333; &#x1E07;i&#x1E35;&#601;n&#257;f&#257;yw l&#333;&#8217; ya&#x1E07;&#601;d&icirc;l w&#601;hiq&#601;&#x1E6D;&icirc;r &#8217;&#333;&#x1E6F;w&#333; hak&#333;h&#275;n hammiz&#601;b&#275;&#x1E25;&acirc; &#8216;al-h&#257;&#8216;&#275;&#x1E63;&icirc;m &#8217;&#259;&#353;er &#8216;al-h&#257;&#8217;&#275;&#353; &#8216;&#333;l&acirc; h&ucirc;&#8217; &#8217;i&#353;&#353;&#275;h r&ecirc;&#x1E25;a n&icirc;&#x1E25;&#333;&#x1E25;a layhw&acirc;: s</P>
</TD>
</TABLE>
<P><HR>
<CENTER>
<A HREF="lev002">Next: Leviticus (Vayikra) Chapter 2</A></CENTER>
</BODY>
</HTML>
