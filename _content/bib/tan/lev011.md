[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/lev011)  [KJV](../kjv/lev011)  [Sep](../sep/lev011) 
[Vul](../vul/lev011)   
  
[Leviticus (Vayikra) Index](lev)  
  [Previous](lev010)  [Next](lev012) 

------------------------------------------------------------------------

### Tanach (Hebrew): Leviticus (Vayikra) Chapter 11

‎<span id="001">1</span> ‏וַיְדַבֵּ֧ר יְהוָ֛ה אֶל־מֹשֶׁ֥ה
וְאֶֽל־אַהֲרֹ֖ן לֵאמֹ֥ר אֲלֵהֶֽם׃

‎<span id="002">2</span> ‏דַּבְּר֛וּ אֶל־בְּנֵ֥י יִשְׂרָאֵ֖ל לֵאמֹ֑ר
זֹ֤את הַֽחַיָּה֙ אֲשֶׁ֣ר תֹּאכְל֔וּ מִכָּל־הַבְּהֵמָ֖ה אֲשֶׁ֥ר
עַל־הָאָֽרֶץ׃

‎<span id="003">3</span> ‏כֹּ֣ל׀ מַפְרֶ֣סֶת פַּרְסָ֗ה וְשֹׁסַ֤עַת
שֶׁ֙סַע֙ פְּרָסֹ֔ת מַעֲלַ֥ת גֵּרָ֖ה בַּבְּהֵמָ֑ה אֹתָ֖הּ תֹּאכֵֽלוּ׃

‎<span id="004">4</span> ‏אַ֤ךְ אֶת־זֶה֙ לֹ֣א תֹֽאכְל֔וּ מִֽמַּעֲלֵי֙
הַגֵּרָ֔ה וּמִמַּפְרִיסֵ֖י הַפַּרְסָ֑ה אֶֽת־הַ֠גָּמָל כִּֽי־מַעֲלֵ֨ה
גֵרָ֜ה ה֗וּא וּפַרְסָה֙ אֵינֶ֣נּוּ מַפְרִ֔יס טָמֵ֥א ה֖וּא לָכֶֽם׃

‎<span id="005">5</span> ‏וְאֶת־הַשָּׁפָ֗ן כִּֽי־מַעֲלֵ֤ה גֵרָה֙ ה֔וּא
וּפַרְסָ֖ה לֹ֣א יַפְרִ֑יס טָמֵ֥א ה֖וּא לָכֶֽם׃

‎<span id="006">6</span> ‏וְאֶת־הָאַרְנֶ֗בֶת כִּֽי־מַעֲלַ֤ת גֵּרָה֙
הִ֔וא וּפַרְסָ֖ה לֹ֣א הִפְרִ֑יסָה טְמֵאָ֥ה הִ֖וא לָכֶֽם׃

‎<span id="007">7</span> ‏וְאֶת־הַ֠חֲזִיר כִּֽי־מַפְרִ֨יס פַּרְסָ֜ה
ה֗וּא וְשֹׁסַ֥ע שֶׁ֙סַע֙ פַּרְסָ֔ה וְה֖וּא גֵּרָ֣ה לֹֽא־יִגָּ֑ר טָמֵ֥א
ה֖וּא לָכֶֽם׃

‎<span id="008">8</span> ‏מִבְּשָׂרָם֙ לֹ֣א תֹאכֵ֔לוּ וּבְנִבְלָתָ֖ם
לֹ֣א תִגָּ֑עוּ טְמֵאִ֥ים הֵ֖ם לָכֶֽם׃

‎<span id="009">9</span> ‏אֶת־זֶה֙ תֹּֽאכְל֔וּ מִכֹּ֖ל אֲשֶׁ֣ר
בַּמָּ֑יִם כֹּ֣ל אֲשֶׁר־לוֹ֩ סְנַפִּ֨יר וְקַשְׂקֶ֜שֶׂת בַּמַּ֗יִם
בַּיַּמִּ֛ים וּבַנְּחָלִ֖ים אֹתָ֥ם תֹּאכֵֽלוּ׃

‎<span id="010">10</span> ‏וְכֹל֩ אֲשֶׁ֨ר אֵֽין־ל֜וֹ סְנַפִּ֣יר
וְקַשְׂקֶ֗שֶׂת בַּיַּמִּים֙ וּבַנְּחָלִ֔ים מִכֹּל֙ שֶׁ֣רֶץ הַמַּ֔יִם
וּמִכֹּ֛ל נֶ֥פֶשׁ הַחַיָּ֖ה אֲשֶׁ֣ר בַּמָּ֑יִם שֶׁ֥קֶץ הֵ֖ם לָכֶֽם׃

‎<span id="011">11</span> ‏וְשֶׁ֖קֶץ יִהְי֣וּ לָכֶ֑ם מִבְּשָׂרָם֙ לֹ֣א
תֹאכֵ֔לוּ וְאֶת־נִבְלָתָ֖ם תְּשַׁקֵּֽצוּ׃

‎<span id="012">12</span> ‏כֹּ֣ל אֲשֶׁ֥ר אֵֽין־ל֛וֹ סְנַפִּ֥יר
וְקַשְׂקֶ֖שֶׂת בַּמָּ֑יִם שֶׁ֥קֶץ ה֖וּא לָכֶֽם׃

‎<span id="013">13</span> ‏וְאֶת־אֵ֙לֶּה֙ תְּשַׁקְּצ֣וּ מִן־הָע֔וֹף לֹ֥א
יֵאָכְל֖וּ שֶׁ֣קֶץ הֵ֑ם אֶת־הַנֶּ֙שֶׁר֙ וְאֶת־הַפֶּ֔רֶס וְאֵ֖ת
הָעָזְנִיָּֽה׃

‎<span id="014">14</span> ‏וְאֶת־הַ֨דָּאָ֔ה וְאֶת־הָאַיָּ֖ה לְמִינָֽהּ׃

‎<span id="015">15</span> ‏אֵ֥ת כָּל־עֹרֵ֖ב לְמִינֽוֹ׃

‎<span id="016">16</span> ‏וְאֵת֙ בַּ֣ת הַֽיַּעֲנָ֔ה וְאֶת־הַתַּחְמָ֖ס
וְאֶת־הַשָּׁ֑חַף וְאֶת־הַנֵּ֖ץ לְמִינֵֽהוּ׃

‎<span id="017">17</span> ‏וְאֶת־הַכּ֥וֹס וְאֶת־הַשָּׁלָ֖ךְ
וְאֶת־הַיַּנְשֽׁוּף׃

‎<span id="018">18</span> ‏וְאֶת־הַתִּנְשֶׁ֥מֶת וְאֶת־הַקָּאָ֖ת
וְאֶת־הָרָחָֽם׃

‎<span id="019">19</span> ‏וְאֵת֙ הַחֲסִידָ֔ה הָאֲנָפָ֖ה לְמִינָ֑הּ
וְאֶת־הַדּוּכִיפַ֖ת וְאֶת־הָעֲטַלֵּֽף׃

‎<span id="020">20</span> ‏כֹּ֚ל שֶׁ֣רֶץ הָע֔וֹף הַהֹלֵ֖ךְ עַל־אַרְבַּ֑ע
שֶׁ֥קֶץ ה֖וּא לָכֶֽם׃ ס

‎<span id="021">21</span> ‏אַ֤ךְ אֶת־זֶה֙ תֹּֽאכְל֔וּ מִכֹּל֙ שֶׁ֣רֶץ
הָע֔וֹף הַהֹלֵ֖ךְ עַל־אַרְבַּ֑ע אֲשֶׁר־לא ל֤וֹ כְרָעַ֙יִם֙ מִמַּ֣עַל
לְרַגְלָ֔יו לְנַתֵּ֥ר בָּהֵ֖ן עַל־הָאָֽרֶץ׃

‎<span id="022">22</span> ‏אֶת־אֵ֤לֶּה מֵהֶם֙ תֹּאכֵ֔לוּ
אֶת־הָֽאַרְבֶּ֣ה<sup>3</sup> לְמִינ֔וֹ וְאֶת־הַסָּלְעָ֖ם לְמִינֵ֑הוּ
וְאֶת־הַחַרְגֹּ֣ל לְמִינֵ֔הוּ וְאֶת־הֶחָגָ֖ב לְמִינֵֽהוּ׃

‎<span id="023">23</span> ‏וְכֹל֙ שֶׁ֣רֶץ הָע֔וֹף אֲשֶׁר־ל֖וֹ אַרְבַּ֣ע
רַגְלָ֑יִם שֶׁ֥קֶץ ה֖וּא לָכֶֽם׃

‎<span id="024">24</span> ‏וּלְאֵ֖לֶּה תִּטַּמָּ֑אוּ כָּל־הַנֹּגֵ֥עַ
בְּנִבְלָתָ֖ם יִטְמָ֥א עַד־הָעָֽרֶב׃

‎<span id="025">25</span> ‏וְכָל־הַנֹּשֵׂ֖א מִנִּבְלָתָ֑ם יְכַבֵּ֥ס
בְּגָדָ֖יו וְטָמֵ֥א עַד־הָעָֽרֶב׃

‎<span id="026">26</span> ‏לְֽכָל־הַבְּהֵמָ֡ה אֲשֶׁ֣ר הִוא֩ מַפְרֶ֨סֶת
פַּרְסָ֜ה וְשֶׁ֣סַע׀ אֵינֶ֣נָּה שֹׁסַ֗עַת וְגֵרָה֙ אֵינֶ֣נָּה מַעֲלָ֔ה
טְמֵאִ֥ים הֵ֖ם לָכֶ֑ם כָּל־הַנֹּגֵ֥עַ בָּהֶ֖ם יִטְמָֽא׃

‎<span id="027">27</span> ‏וְכֹ֣ל׀ הוֹלֵ֣ךְ עַל־כַּפָּ֗יו
בְּכָל־הַֽחַיָּה֙ הַהֹלֶ֣כֶת עַל־אַרְבַּ֔ע טְמֵאִ֥ים הֵ֖ם לָכֶ֑ם
כָּל־הַנֹּגֵ֥עַ בְּנִבְלָתָ֖ם יִטְמָ֥א עַד־הָעָֽרֶב׃

‎<span id="028">28</span> ‏וְהַנֹּשֵׂא֙ אֶת־נִבְלָתָ֔ם יְכַבֵּ֥ס
בְּגָדָ֖יו וְטָמֵ֣א עַד־הָעָ֑רֶב טְמֵאִ֥ים הֵ֖מָּה לָכֶֽם׃ ס

‎<span id="029">29</span> ‏וְזֶ֤ה לָכֶם֙ הַטָּמֵ֔א בַּשֶּׁ֖רֶץ
הַשֹּׁרֵ֣ץ עַל־הָאָ֑רֶץ הַחֹ֥לֶד וְהָעַכְבָּ֖ר וְהַצָּ֥ב לְמִינֵֽהוּ׃

‎<span id="030">30</span> ‏וְהָאֲנָקָ֥ה וְהַכֹּ֖חַ וְהַלְּטָאָ֑ה
וְהַחֹ֖מֶט וְהַתִּנְשָֽׁמֶת׃

‎<span id="031">31</span> ‏אֵ֛לֶּה הַטְּמֵאִ֥ים לָכֶ֖ם בְּכָל־הַשָּׁ֑רֶץ
כָּל־הַנֹּגֵ֧עַ בָּהֶ֛ם בְּמֹתָ֖ם יִטְמָ֥א עַד־הָעָֽרֶב׃

‎<span id="032">32</span> ‏וְכֹ֣ל אֲשֶׁר־יִפֹּל־עָלָיו֩ מֵהֶ֨ם׀
בְּמֹתָ֜ם יִטְמָ֗א מִכָּל־כְּלִי־עֵץ֙ א֣וֹ בֶ֤גֶד אוֹ־עוֹר֙ א֣וֹ שָׂ֔ק
כָּל־כְּלִ֕י אֲשֶׁר־יֵעָשֶׂ֥ה מְלָאכָ֖ה בָּהֶ֑ם בַּמַּ֧יִם יוּבָ֛א
וְטָמֵ֥א עַד־הָעֶ֖רֶב וְטָהֵֽר׃

‎<span id="033">33</span> ‏וְכָל־כְּלִי־חֶ֔רֶשׂ אֲשֶׁר־יִפֹּ֥ל מֵהֶ֖ם
אֶל־תּוֹכ֑וֹ כֹּ֣ל אֲשֶׁ֧ר בְּתוֹכ֛וֹ יִטְמָ֖א וְאֹת֥וֹ תִשְׁבֹּֽרוּ׃

‎<span id="034">34</span> ‏מִכָּל־הָאֹ֜כֶל אֲשֶׁ֣ר יֵאָכֵ֗ל אֲשֶׁ֨ר
יָב֥וֹא עָלָ֛יו מַ֖יִם יִטְמָ֑א וְכָל־מַשְׁקֶה֙ אֲשֶׁ֣ר יִשָּׁתֶ֔ה
בְּכָל־כְּלִ֖י יִטְמָֽא׃

‎<span id="035">35</span> ‏וְ֠כֹל אֲשֶׁר־יִפֹּ֨ל מִנִּבְלָתָ֥ם׀ עָלָיו֮
יִטְמָא֒ תַּנּ֧וּר וְכִירַ֛יִם יֻתָּ֖ץ טְמֵאִ֣ים הֵ֑ם וּטְמֵאִ֖ים
יִהְי֥וּ לָכֶֽם׃

‎<span id="036">36</span> ‏אַ֣ךְ מַעְיָ֥ן וּב֛וֹר מִקְוֵה־מַ֖יִם
יִהְיֶ֣ה טָה֑וֹר וְנֹגֵ֥עַ בְּנִבְלָתָ֖ם יִטְמָֽא׃

‎<span id="037">37</span> ‏וְכִ֤י יִפֹּל֙ מִנִּבְלָתָ֔ם עַל־כָּל־זֶ֥רַע
זֵר֖וּעַ אֲשֶׁ֣ר יִזָּרֵ֑עַ טָה֖וֹר הֽוּא׃

‎<span id="038">38</span> ‏וְכִ֤י יֻתַּן־מַ֙יִם֙ עַל־זֶ֔רַע וְנָפַ֥ל
מִנִּבְלָתָ֖ם עָלָ֑יו טָמֵ֥א ה֖וּא לָכֶֽם׃ ס

‎<span id="039">39</span> ‏וְכִ֤י יָמוּת֙ מִן־הַבְּהֵמָ֔ה אֲשֶׁר־הִ֥יא
לָכֶ֖ם לְאָכְלָ֑ה הַנֹּגֵ֥עַ בְּנִבְלָתָ֖הּ יִטְמָ֥א עַד־הָעָֽרֶב׃

‎<span id="040">40</span> ‏וְהָֽאֹכֵל֙ מִנִּבְלָתָ֔הּ יְכַבֵּ֥ס
בְּגָדָ֖יו וְטָמֵ֣א עַד־הָעָ֑רֶב וְהַנֹּשֵׂא֙ אֶת־נִבְלָתָ֔הּ יְכַבֵּ֥ס
בְּגָדָ֖יו וְטָמֵ֥א עַד־הָעָֽרֶב׃

‎<span id="041">41</span> ‏וְכָל־הַשֶּׁ֖רֶץ הַשֹּׁרֵ֣ץ עַל־הָאָ֑רֶץ
שֶׁ֥קֶץ ה֖וּא לֹ֥א יֵאָכֵֽל׃

‎<span id="042">42</span> ‏כֹּל֩ הוֹלֵ֨ךְ עַל־גָּח֜וֹ<sup>5</sup>ן
וְכֹ֣ל׀ הוֹלֵ֣ךְ עַל־אַרְבַּ֗ע עַ֚ד כָּל־מַרְבֵּ֣ה רַגְלַ֔יִם
לְכָל־הַשֶּׁ֖רֶץ הַשֹּׁרֵ֣ץ עַל־הָאָ֑רֶץ לֹ֥א תֹאכְל֖וּם כִּי־שֶׁ֥קֶץ
הֵֽם׃

‎<span id="043">43</span> ‏אַל־תְּשַׁקְּצוּ֙ אֶת־נַפְשֹׁ֣תֵיכֶ֔ם
בְּכָל־הַשֶּׁ֖רֶץ הַשֹּׁרֵ֑ץ וְלֹ֤א תִֽטַּמְּאוּ֙ בָּהֶ֔ם וְנִטְמֵתֶ֖ם
בָּֽם׃

‎<span id="044">44</span> ‏כִּ֣י אֲנִ֣י יְהוָה֮ אֱלֹֽהֵיכֶם֒
וְהִתְקַדִּשְׁתֶּם֙ וִהְיִיתֶ֣ם קְדֹשִׁ֔ים כִּ֥י קָד֖וֹשׁ אָ֑נִי וְלֹ֤א
תְטַמְּאוּ֙ אֶת־נַפְשֹׁ֣תֵיכֶ֔ם בְּכָל־הַשֶּׁ֖רֶץ הָרֹמֵ֥שׂ
עַל־הָאָֽרֶץ׃

‎<span id="045">45</span> ‏כִּ֣י׀ אֲנִ֣י יְהוָ֗ה הַֽמַּעֲלֶ֤ה אֶתְכֶם֙
מֵאֶ֣רֶץ מִצְרַ֔יִם לִהְיֹ֥ת לָכֶ֖ם לֵאלֹהִ֑ים וִהְיִיתֶ֣ם קְדֹשִׁ֔ים
כִּ֥י קָד֖וֹשׁ אָֽנִי׃

‎<span id="046">46</span> ‏זֹ֣את תּוֹרַ֤ת הַבְּהֵמָה֙ וְהָע֔וֹף וְכֹל֙
נֶ֣פֶשׁ הַֽחַיָּ֔ה הָרֹמֶ֖שֶׂת בַּמָּ֑יִם וּלְכָל־נֶ֖פֶשׁ הַשֹּׁרֶ֥צֶת
עַל־הָאָֽרֶץ׃

‎<span id="047">47</span> ‏לְהַבְדִּ֕יל בֵּ֥ין הַטָּמֵ֖א וּבֵ֣ין
הַטָּהֹ֑ר וּבֵ֤ין הַֽחַיָּה֙ הַֽנֶּאֱכֶ֔לֶת וּבֵין֙ הַֽחַיָּ֔ה אֲשֶׁ֖ר
לֹ֥א תֵאָכֵֽל׃ פ

1 wayəḏabēr yəhwâ ’el-mōšeh wə’el-’ahărōn lē’mōr ’ălēhem:

2 dabərû ’el-bənê yiśərā’ēl lē’mōr zō’ṯ h<sup>a</sup>ḥayyâ ’ăšer tō’ḵəlû
mikāl-habəhēmâ ’ăšer ‘al-hā’āreṣ:

3 kōl\| mafəreseṯ parəsâ wəšōs<sup>a</sup>‘aṯ šes<sup>a</sup>‘ pərāsōṯ
m<sup>a</sup>‘ălaṯ gērâ babəhēmâ ’ōṯāh tō’ḵēlû:

4 ’aḵə ’eṯ-zeh lō’ ṯō’ḵəlû mimm<sup>a</sup>‘ălê hagērâ ûmimmafərîsê
haparəsâ ’eṯ-hagāmāl kî-m<sup>a</sup>‘ălēh ḡērâ hû’ ûfarəsâ ’ênennû
mafərîs ṭāmē’ hû’ lāḵem:

5 wə’eṯ-haššāfān kî-m<sup>a</sup>‘ălēh ḡērâ hû’ ûfarəsâ lō’ yafərîs
ṭāmē’ hû’ lāḵem:

6 wə’eṯ-hā’arəneḇeṯ kî-m<sup>a</sup>‘ălaṯ gērâ hiw’ ûfarəsâ lō’ hifərîsâ
ṭəmē’â hiw’ lāḵem:

7 wə’eṯ-h<sup>a</sup>ḥăzîr kî-mafərîs parəsâ hû’ wəšōs<sup>a</sup>‘
šes<sup>a</sup>‘ parəsâ wəhû’ gērâ lō’-yigār ṭāmē’ hû’ lāḵem:

8 mibəśārām lō’ ṯō’ḵēlû ûḇəniḇəlāṯām lō’ ṯigā‘û ṭəmē’îm hēm lāḵem:

9 ’eṯ-zeh tō’ḵəlû mikōl ’ăšer bammāyim kōl ’ăšer-lwō sənapîr wəqaśəqeśeṯ
bammayim bayyammîm ûḇannəḥālîm ’ōṯām tō’ḵēlû:

10 wəḵōl ’ăšer ’ên-lwō sənapîr wəqaśəqeśeṯ bayyammîm ûḇannəḥālîm mikōl
šereṣ hammayim ûmikōl nefeš h<sup>a</sup>ḥayyâ ’ăšer bammāyim šeqeṣ hēm
lāḵem:

11 wəšeqeṣ yihəyû lāḵem mibəśārām lō’ ṯō’ḵēlû wə’eṯ-niḇəlāṯām təšaqqēṣû:

12 kōl ’ăšer ’ên-lwō sənapîr wəqaśəqeśeṯ bammāyim šeqeṣ hû’ lāḵem:

13 wə’eṯ-’ēlleh təšaqqəṣû min-hā‘wōf lō’ yē’āḵəlû šeqeṣ hēm ’eṯ-hannešer
wə’eṯ-haperes wə’ēṯ hā‘āzənîyâ:

14 wə’eṯ-hadā’â wə’eṯ-hā’ayyâ ləmînāh:

15 ’ēṯ kāl-‘ōrēḇ ləmînwō:

16 wə’ēṯ baṯ hayy<sup>a</sup>‘ănâ wə’eṯ-hat<sup>a</sup>ḥəmās
wə’eṯ-haššāḥaf wə’eṯ-hannēṣ ləmînēhû:

17 wə’eṯ-hakwōs wə’eṯ-haššālāḵə wə’eṯ-hayyanəšûf:

18 wə’eṯ-hatinəšemeṯ wə’eṯ-haqqā’āṯ wə’eṯ-hārāḥām:

19 wə’ēṯ h<sup>a</sup>ḥăsîḏâ hā’ănāfâ ləmînāh wə’eṯ-hadûḵîfaṯ
wə’eṯ-hā‘ăṭallēf:

20 kōl šereṣ hā‘wōf hahōlēḵə ‘al-’arəb<sup>a</sup>‘ šeqeṣ hû’ lāḵem: s

21 ’aḵə ’eṯ-zeh tō’ḵəlû mikōl šereṣ hā‘wōf hahōlēḵə
‘al-’arəb<sup>a</sup>‘ ’ăšer-lō’ lwō ḵərā‘ayim mimm<sup>a</sup>‘al
ləraḡəlāyw lənatēr bâēn ‘al-hā’āreṣ:

22 ’eṯ-’ēlleh mēhem tō’ḵēlû ’eṯ-hā’arəbeh<sup>3</sup> ləmînwō
wə’eṯ-hassālə‘ām ləmînēhû wə’eṯ-h<sup>a</sup>ḥarəgōl ləmînēhû
wə’eṯ-heḥāḡāḇ ləmînēhû:

23 wəḵōl šereṣ hā‘wōf ’ăšer-lwō ’arəb<sup>a</sup>‘ raḡəlāyim šeqeṣ hû’
lāḵem:

24 ûlə’ēlleh tiṭṭammā’û kāl-hannōḡē‘a bəniḇəlāṯām yiṭəmā’ ‘aḏ-hā‘āreḇ:

25 wəḵāl-hannōśē’ minniḇəlāṯām yəḵabēs bəḡāḏāyw wəṭāmē’ ‘aḏ-hā‘āreḇ:

26 ləḵāl-habəhēmâ ’ăšer hiw’ mafəreseṯ parəsâ wəšes<sup>a</sup>‘\|
’ênennâ šōs<sup>a</sup>‘aṯ wəḡērâ ’ênennâ m<sup>a</sup>‘ălâ ṭəmē’îm hēm
lāḵem kāl-hannōḡē‘a bâem yiṭəmā’:

27 wəḵōl\| hwōlēḵə ‘al-kapāyw bəḵāl-h<sup>a</sup>ḥayyâ hahōleḵeṯ
‘al-’arəb<sup>a</sup>‘ ṭəmē’îm hēm lāḵem kāl-hannōḡē‘a bəniḇəlāṯām
yiṭəmā’ ‘aḏ-hā‘āreḇ:

28 wəhannōśē’ ’eṯ-niḇəlāṯām yəḵabēs bəḡāḏāyw wəṭāmē’ ‘aḏ-hā‘āreḇ ṭəmē’îm
hēmmâ lāḵem: s

29 wəzeh lāḵem haṭṭāmē’ baššereṣ haššōrēṣ ‘al-hā’āreṣ h<sup>a</sup>ḥōleḏ
wəhā‘aḵəbār wəhaṣṣāḇ ləmînēhû:

30 wəhā’ănāqâ wəhakōḥa wəhalləṭā’â wəh<sup>a</sup>ḥōmeṭ wəhatinəšāmeṯ:

31 ’ēlleh haṭṭəmē’îm lāḵem bəḵāl-haššāreṣ kāl-hannōḡē‘a bâem bəmōṯām
yiṭəmā’ ‘aḏ-hā‘āreḇ:

32 wəḵōl ’ăšer-yipōl-‘ālāyw mēhem\| bəmōṯām yiṭəmā’ mikāl-kəlî-‘ēṣ ’wō
ḇeḡeḏ ’wō-‘wōr ’wō śāq kāl-kəlî ’ăšer-yē‘āśeh məlā’ḵâ bâem bammayim
yûḇā’ wəṭāmē’ ‘aḏ-hā‘ereḇ wəṭâēr:

33 wəḵāl-kəlî-ḥereś ’ăšer-yipōl mēhem ’el-twōḵwō kōl ’ăšer bəṯwōḵwō
yiṭəmā’ wə’ōṯwō ṯišəbōrû:

34 mikāl-hā’ōḵel ’ăšer yē’āḵēl ’ăšer yāḇwō’ ‘ālāyw mayim yiṭəmā’
wəḵāl-mašəqeh ’ăšer yiššāṯeh bəḵāl-kəlî yiṭəmā’:

35 wəḵōl ’ăšer-yipōl minniḇəlāṯām\| ‘ālāyw yiṭəmā’ tannûr wəḵîrayim
yutāṣ ṭəmē’îm hēm ûṭəmē’îm yihəyû lāḵem:

36 ’aḵə m<sup>a</sup>‘əyān ûḇwōr miqəwēh-mayim yihəyeh ṭâwōr wənōḡē‘a
bəniḇəlāṯām yiṭəmā’:

37 wəḵî yipōl minniḇəlāṯām ‘al-kāl-zer<sup>a</sup>‘ zērû‘a ’ăšer
yizzārē‘a ṭâwōr hû’:

38 wəḵî yutan-mayim ‘al-zer<sup>a</sup>‘ wənāfal minniḇəlāṯām ‘ālāyw
ṭāmē’ hû’ lāḵem: s

39 wəḵî yāmûṯ min-habəhēmâ ’ăšer-hî’ lāḵem lə’āḵəlâ hannōḡē‘a
bəniḇəlāṯāh yiṭəmā’ ‘aḏ-hā‘āreḇ:

40 wəhā’ōḵēl minniḇəlāṯāh yəḵabēs bəḡāḏāyw wəṭāmē’ ‘aḏ-hā‘āreḇ
wəhannōśē’ ’eṯ-niḇəlāṯāh yəḵabēs bəḡāḏāyw wəṭāmē’ ‘aḏ-hā‘āreḇ:

41 wəḵāl-haššereṣ haššōrēṣ ‘al-hā’āreṣ šeqeṣ hû’ lō’ yē’āḵēl:

42 kōl hwōlēḵə ‘al-gāḥwō<sup>5</sup>n wəḵōl\| hwōlēḵə
‘al-’arəb<sup>a</sup>‘ ‘aḏ kāl-marəbēh raḡəlayim ləḵāl-haššereṣ haššōrēṣ
‘al-hā’āreṣ lō’ ṯō’ḵəlûm kî-šeqeṣ hēm:

43 ’al-təšaqqəṣû ’eṯ-nafəšōṯêḵem bəḵāl-haššereṣ haššōrēṣ wəlō’
ṯiṭṭammə’û bâem wəniṭəmēṯem bām:

44 kî ’ănî yəhwâ ’ĕlōhêḵem wəhiṯəqadišətem wihəyîṯem qəḏōšîm kî qāḏwōš
’ānî wəlō’ ṯəṭammə’û ’eṯ-nafəšōṯêḵem bəḵāl-haššereṣ hārōmēś ‘al-hā’āreṣ:

45 kî\| ’ănî yəhwâ hamm<sup>a</sup>‘ăleh ’eṯəḵem mē’ereṣ miṣərayim
lihəyōṯ lāḵem lē’lōhîm wihəyîṯem qəḏōšîm kî qāḏwōš ’ānî:

46 zō’ṯ twōraṯ habəhēmâ wəhā‘wōf wəḵōl nefeš h<sup>a</sup>ḥayyâ
hārōmeśeṯ bammāyim ûləḵāl-nefeš haššōreṣeṯ ‘al-hā’āreṣ:

47 ləhaḇədîl bên haṭṭāmē’ ûḇên haṭṭâōr ûḇên h<sup>a</sup>ḥayyâ
hanne’ĕḵeleṯ ûḇên h<sup>a</sup>ḥayyâ ’ăšer lō’ ṯē’āḵēl: f

------------------------------------------------------------------------

[Next: Leviticus (Vayikra) Chapter 12](lev012)
