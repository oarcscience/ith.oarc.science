[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/lev019)  [KJV](../kjv/lev019)  [Sep](../sep/lev019) 
[Vul](../vul/lev019)   
  
[Leviticus (Vayikra) Index](lev)  
  [Previous](lev018)  [Next](lev020) 

------------------------------------------------------------------------

### Tanach (Hebrew): Leviticus (Vayikra) Chapter 19

‎<span id="001">1</span> ‏וַיְדַבֵּ֥ר יְהוָ֖ה אֶל־מֹשֶׁ֥ה
לֵּאמֹֽר<sup>2</sup>

‎<span id="002">2</span> ‏דַּבֵּ֞ר אֶל־כָּל־עֲדַ֧ת בְּנֵי־יִשְׂרָאֵ֛ל
וְאָמַרְתָּ֥ אֲלֵהֶ֖ם קְדֹשִׁ֣ים תִּהְי֑וּ כִּ֣י קָד֔וֹשׁ אֲנִ֖י יְהוָ֥ה
אֱלֹהֵיכֶֽם׃

‎<span id="003">3</span> ‏אִ֣ישׁ אִמּ֤וֹ וְאָבִיו֙ תִּירָ֔אוּ
וְאֶת־שַׁבְּתֹתַ֖י תִּשְׁמֹ֑רוּ אֲנִ֖י יְהוָ֥ה אֱלֹהֵיכֶֽם׃

‎<span id="004">4</span> ‏אַל־תִּפְנוּ֙ אֶל־הָ֣אֱלִילִ֔ים וֵֽאלֹהֵי֙
מַסֵּכָ֔ה לֹ֥א תַעֲשׂ֖וּ לָכֶ֑ם אֲנִ֖י יְהוָ֥ה אֱלֹהֵיכֶֽם׃

‎<span id="005">5</span> ‏וְכִ֧י תִזְבְּח֛וּ זֶ֥בַח שְׁלָמִ֖ים לַיהוָ֑ה
לִֽרְצֹנְכֶ֖ם תִּזְבָּחֻֽהוּ׃

‎<span id="006">6</span> ‏בְּי֧וֹם זִבְחֲכֶ֛ם יֵאָכֵ֖ל וּמִֽמָּחֳרָ֑ת
וְהַנּוֹתָר֙ עַד־י֣וֹם הַשְּׁלִישִׁ֔י בָּאֵ֖שׁ יִשָּׂרֵֽף׃

‎<span id="007">7</span> ‏וְאִ֛ם הֵאָכֹ֥ל יֵאָכֵ֖ל בַּיּ֣וֹם
הַשְּׁלִישִׁ֑י פִּגּ֥וּל ה֖וּא לֹ֥א יֵרָצֶֽה׃

‎<span id="008">8</span> ‏וְאֹֽכְלָיו֙ עֲוֹנ֣וֹ יִשָּׂ֔א
כִּֽי־אֶת־קֹ֥דֶשׁ יְהוָ֖ה חִלֵּ֑ל וְנִכְרְתָ֛ה הַנֶּ֥פֶשׁ הַהִ֖וא
מֵעַמֶּֽיהָ׃

‎<span id="009">9</span> ‏וּֽבְקֻצְרְכֶם֙ אֶת־קְצִ֣יר אַרְצְכֶ֔ם לֹ֧א
תְכַלֶּ֛ה פְּאַ֥ת שָׂדְךָ֖ לִקְצֹ֑ר וְלֶ֥קֶט קְצִֽירְךָ֖ לֹ֥א תְלַקֵּֽט׃

‎<span id="010">10</span> ‏וְכַרְמְךָ֙ לֹ֣א תְעוֹלֵ֔ל וּפֶ֥רֶט
כַּרְמְךָ֖ לֹ֣א תְלַקֵּ֑ט לֶֽעָנִ֤י וְלַגֵּר֙ תַּעֲזֹ֣ב אֹתָ֔ם אֲנִ֖י
יְהוָ֥ה אֱלֹהֵיכֶֽם׃

‎<span id="011">11</span> ‏לֹ֖א תִּגְנֹ֑בוּ וְלֹא־תְכַחֲשׁ֥וּ
וְלֹֽא־תְשַׁקְּר֖וּ אִ֥ישׁ בַּעֲמִיתֽוֹ׃

‎<span id="012">12</span> ‏וְלֹֽא־תִשָּׁבְע֥וּ בִשְׁמִ֖י לַשָּׁ֑קֶר
וְחִלַּלְתָּ֛ אֶת־שֵׁ֥ם אֱלֹהֶ֖יךָ אֲנִ֥י יְהוָֽה׃

‎<span id="013">13</span> ‏לֹֽא־תַעֲשֹׁ֥ק אֶת־רֵֽעֲךָ֖ וְלֹ֣א תִגְזֹ֑ל
לֹֽא־תָלִ֞ין פְּעֻלַּ֥ת שָׂכִ֛יר אִתְּךָ֖ עַד־בֹּֽקֶר׃

‎<span id="014">14</span> ‏לֹא־תְקַלֵּ֣ל חֵרֵ֔שׁ וְלִפְנֵ֣י עִוֵּ֔ר לֹ֥א
תִתֵּ֖ן מִכְשֹׁ֑ל וְיָרֵ֥אתָ מֵּאֱלֹהֶ֖יךָ אֲנִ֥י יְהוָֽה׃

‎<span id="015">15</span> ‏לֹא־תַעֲשׂ֥וּ עָ֙וֶל֙ בַּמִּשְׁפָּ֔ט
לֹא־תִשָּׂ֣א פְנֵי־דָ֔ל וְלֹ֥א תֶהְדַּ֖ר פְּנֵ֣י גָד֑וֹל בְּצֶ֖דֶק
תִּשְׁפֹּ֥ט עֲמִיתֶֽךָ׃

‎<span id="016">16</span> ‏לֹא־תֵלֵ֤ךְ רָכִיל֙ בְּעַמֶּ֔יךָ לֹ֥א
תַעֲמֹ֖ד עַל־דַּ֣ם רֵעֶ֑ךָ אֲנִ֖י יְהוָֽה׃

‎<span id="017">17</span> ‏לֹֽא־תִשְׂנָ֥א אֶת־אָחִ֖יךָ בִּלְבָבֶ֑ךָ
הוֹכֵ֤חַ תּוֹכִ֙יחַ֙ אֶת־עֲמִיתֶ֔ךָ וְלֹא־תִשָּׂ֥א עָלָ֖יו חֵֽטְא׃

‎<span id="018">18</span> ‏לֹֽא־תִקֹּ֤ם וְלֹֽא־תִטֹּר֙ אֶת־בְּנֵ֣י
עַמֶּ֔ךָ וְאָֽהַבְתָּ֥ לְרֵעֲךָ֖ כָּמ֑וֹךָ אֲנִ֖י יְהוָֽה׃

‎<span id="019">19</span> ‏אֶֽת־חֻקֹּתַי֮ תִּשְׁמֹרוּ֒ בְּהֶמְתְּךָ֙
לֹא־תַרְבִּ֣יעַ כִּלְאַ֔יִם שָׂדְךָ֖ לֹא־תִזְרַ֣ע כִּלְאָ֑יִם וּבֶ֤גֶד
כִּלְאַ֙יִם֙ שַֽׁעַטְנֵ֔ז לֹ֥א יַעֲלֶ֖ה עָלֶֽיךָ׃ פ

‎<span id="020">20</span> ‏וְ֠אִישׁ כִּֽי־יִשְׁכַּ֨ב אֶת־אִשָּׁ֜ה
שִׁכְבַת־זֶ֗רַע וְהִ֤וא שִׁפְחָה֙ נֶחֱרֶ֣פֶת לְאִ֔ישׁ וְהָפְדֵּה֙ לֹ֣א
נִפְדָּ֔תָה א֥וֹ חֻפְשָׁ֖ה לֹ֣א נִתַּן־לָ֑הּ בִּקֹּ֧רֶת תִּהְיֶ֛ה לֹ֥א
יוּמְת֖וּ כִּי־לֹ֥א חֻפָּֽשָׁה׃

‎<span id="021">21</span> ‏וְהֵבִ֤יא אֶת־אֲשָׁמוֹ֙ לַֽיהוָ֔ה אֶל־פֶּ֖תַח
אֹ֣הֶל מוֹעֵ֑ד אֵ֖יל אָשָֽׁם׃

‎<span id="022">22</span> ‏וְכִפֶּר֩ עָלָ֨יו הַכֹּהֵ֜ן בְּאֵ֤יל
הָֽאָשָׁם֙ לִפְנֵ֣י יְהוָ֔ה עַל־חַטָּאת֖וֹ אֲשֶׁ֣ר חָטָ֑א וְנִסְלַ֣ח
ל֔וֹ מֵחַטָּאת֖וֹ אֲשֶׁ֥ר חָטָֽא׃ פ

‎<span id="023">23</span> ‏וְכִי־תָבֹ֣אוּ אֶל־הָאָ֗רֶץ וּנְטַעְתֶּם֙
כָּל־עֵ֣ץ מַאֲכָ֔ל וַעֲרַלְתֶּ֥ם עָרְלָת֖וֹ אֶת־פִּרְי֑וֹ שָׁלֹ֣שׁ
שָׁנִ֗ים יִהְיֶ֥ה לָכֶ֛ם עֲרֵלִ֖ים לֹ֥א יֵאָכֵֽל׃

‎<span id="024">24</span> ‏וּבַשָּׁנָה֙ הָרְבִיעִ֔ת יִהְיֶ֖ה
כָּל־פִּרְי֑וֹ קֹ֥דֶשׁ הִלּוּלִ֖ים לַיהוָֽה׃

‎<span id="025">25</span> ‏וּבַשָּׁנָ֣ה הַחֲמִישִׁ֗ת תֹּֽאכְלוּ֙
אֶת־פִּרְי֔וֹ לְהוֹסִ֥יף לָכֶ֖ם תְּבוּאָת֑וֹ אֲנִ֖י יְהוָ֥ה אֱלֹהֵיכֶֽם׃

‎<span id="026">26</span> ‏לֹ֥א תֹאכְל֖וּ עַל־הַדָּ֑ם לֹ֥א תְנַחֲשׁ֖וּ
וְלֹ֥א תְעוֹנֵֽנוּ׃

‎<span id="027">27</span> ‏לֹ֣א תַקִּ֔פוּ פְּאַ֖ת רֹאשְׁכֶ֑ם וְלֹ֣א
תַשְׁחִ֔ית אֵ֖ת פְּאַ֥ת זְקָנֶֽךָ׃

‎<span id="028">28</span> ‏וְשֶׂ֣רֶט לָנֶ֗פֶשׁ<sup>3</sup> לֹ֤א
תִתְּנוּ֙ בִּבְשַׂרְכֶ֔ם וּכְתֹ֣בֶת קַֽעֲקַ֔ע לֹ֥א תִתְּנ֖וּ בָּכֶ֑ם
אֲנִ֖י יְהוָֽה׃

‎<span id="029">29</span> ‏אַל־תְּחַלֵּ֥ל אֶֽת־בִּתְּךָ֖ לְהַזְנוֹתָ֑הּ
וְלֹא־תִזְנֶ֣ה הָאָ֔רֶץ וּמָלְאָ֥ה הָאָ֖רֶץ זִמָּֽה׃

‎<span id="030">30</span> ‏אֶת־שַׁבְּתֹתַ֣י תִּשְׁמֹ֔רוּ וּמִקְדָּשִׁ֖י
תִּירָ֑אוּ אֲנִ֖י יְהוָֽה׃

‎<span id="031">31</span> ‏אַל־תִּפְנ֤וּ אֶל־הָאֹבֹת֙
וְאֶל־הַיִּדְּעֹנִ֔ים אַל־תְּבַקְשׁ֖וּ לְטָמְאָ֣ה בָהֶ֑ם אֲנִ֖י יְהוָ֥ה
אֱלֹהֵיכֶֽם׃

‎<span id="032">32</span> ‏מִפְּנֵ֤י שֵׂיבָה֙ תָּק֔וּם וְהָדַרְתָּ֖
פְּנֵ֣י זָקֵ֑ן וְיָרֵ֥אתָ מֵּאֱלֹהֶ֖יךָ אֲנִ֥י יְהוָֽה׃ פ

‎<span id="033">33</span> ‏וְכִֽי־יָג֧וּר אִתְּךָ֛ גֵּ֖ר בְּאַרְצְכֶ֑ם
לֹ֥א תוֹנ֖וּ אֹתֽוֹ׃

‎<span id="034">34</span> ‏כְּאֶזְרָ֣ח מִכֶּם֩ יִהְיֶ֨ה לָכֶ֜ם הַגֵּ֣ר׀
הַגָּ֣ר אִתְּכֶ֗ם וְאָהַבְתָּ֥ לוֹ֙ כָּמ֔וֹךָ כִּֽי־גֵרִ֥ים הֱיִיתֶ֖ם
בְּאֶ֣רֶץ מִצְרָ֑יִם אֲנִ֖י יְהוָ֥ה אֱלֹהֵיכֶֽם׃

‎<span id="035">35</span> ‏לֹא־תַעֲשׂ֥וּ עָ֖וֶל בַּמִּשְׁפָּ֑ט
בַּמִּדָּ֕ה בַּמִּשְׁקָ֖ל וּבַמְּשׂוּרָֽה׃

‎<span id="036">36</span> ‏מֹ֧אזְנֵי צֶ֣דֶק אַבְנֵי־צֶ֗דֶק אֵ֥יפַת
צֶ֛דֶק וְהִ֥ין צֶ֖דֶק יִהְיֶ֣ה לָכֶ֑ם אֲנִי֙ יְהוָ֣ה אֱלֹֽהֵיכֶ֔ם
אֲשֶׁר־הוֹצֵ֥אתִי אֶתְכֶ֖ם מֵאֶ֥רֶץ מִצְרָֽיִם׃

‎<span id="037">37</span> ‏וּשְׁמַרְתֶּ֤ם אֶת־כָּל־חֻקֹּתַי֙
וְאֶת־כָּל־מִשְׁפָּטַ֔י וַעֲשִׂיתֶ֖ם<sup>3</sup> אֹתָ֑ם אֲנִ֖י יְהוָֽה׃
פ

1 wayəḏabēr yəhwâ ’el-mōšeh llē’mōr<sup>2</sup>

2 dabēr ’el-kāl-‘ăḏaṯ bənê-yiśərā’ēl wə’āmarətā ’ălēhem qəḏōšîm tihəyû
kî qāḏwōš ’ănî yəhwâ ’ĕlōhêḵem:

3 ’îš ’immwō wə’āḇîw tîrā’û wə’eṯ-šabəṯōṯay tišəmōrû ’ănî yəhwâ
’ĕlōhêḵem:

4 ’al-tifənû ’el-hā’ĕlîlîm wē’lōhê massēḵâ lō’ ṯ<sup>a</sup>‘ăśû lāḵem
’ănî yəhwâ ’ĕlōhêḵem:

5 wəḵî ṯizəbəḥû zeḇ<sup>a</sup>ḥ šəlāmîm layhwâ lirəṣōnəḵem tizəbāḥuhû:

6 bəywōm ziḇəḥăḵem yē’āḵēl ûmimmāḥŏrāṯ wəhannwōṯār ‘aḏ-ywōm haššəlîšî
bā’ēš yiśśārēf:

7 wə’im hē’āḵōl yē’āḵēl bayywōm haššəlîšî pigûl hû’ lō’ yērāṣeh:

8 wə’ōḵəlāyw ‘ăwōnwō yiśśā’ kî-’eṯ-qōḏeš yəhwâ ḥillēl wəniḵərəṯâ
hannefeš hahiw’ mē‘ammeyhā:

9 ûḇəquṣərəḵem ’eṯ-qəṣîr ’arəṣəḵem lō’ ṯəḵalleh pə’aṯ śāḏəḵā liqəṣōr
wəleqeṭ qəṣîrəḵā lō’ ṯəlaqqēṭ:

10 wəḵarəməḵā lō’ ṯə‘wōlēl ûfereṭ karəməḵā lō’ ṯəlaqqēṭ le‘ānî wəlagēr
t<sup>a</sup>‘ăzōḇ ’ōṯām ’ănî yəhwâ ’ĕlōhêḵem:

11 lō’ tiḡənōḇû wəlō’-ṯəḵ<sup>a</sup>ḥăšû wəlō’-ṯəšaqqərû ’îš
b<sup>a</sup>‘ămîṯwō:

12 wəlō’-ṯiššāḇə‘û ḇišəmî laššāqer wəḥillalətā ’eṯ-šēm ’ĕlōheyḵā ’ănî
yəhwâ:

13 lō’-ṯ<sup>a</sup>‘ăšōq ’eṯ-rē‘ăḵā wəlō’ ṯiḡəzōl lō’-ṯālîn pə‘ullaṯ
śāḵîr ’itəḵā ‘aḏ-bōqer:

14 lō’-ṯəqallēl ḥērēš wəlifənê ‘iûēr lō’ ṯitēn miḵəšōl wəyārē’ṯā
mmē’ĕlōheyḵā ’ănî yəhwâ:

15 lō’-ṯ<sup>a</sup>‘ăśû ‘āwel bammišəpāṭ lō’-ṯiśśā’ fənê-ḏāl wəlō’
ṯehədar pənê ḡāḏwōl bəṣeḏeq tišəpōṭ ‘ămîṯeḵā:

16 lō’-ṯēlēḵə rāḵîl bə‘ammeyḵā lō’ ṯ<sup>a</sup>‘ămōḏ ‘al-dam rē‘eḵā
’ănî yəhwâ:

17 lō’-ṯiśənā’ ’eṯ-’āḥîḵā biləḇāḇeḵā hwōḵēḥa twōḵîḥa ’eṯ-‘ămîṯeḵā
wəlō’-ṯiśśā’ ‘ālāyw ḥēṭə’:

18 lō’-ṯiqqōm wəlō’-ṯiṭṭōr ’eṯ-bənê ‘ammeḵā wə’âaḇətā lərē‘ăḵā kāmwōḵā
’ănî yəhwâ:

19 ’eṯ-ḥuqqōṯay tišəmōrû bəhemətəḵā lō’-ṯarəbî‘a kilə’ayim śāḏəḵā
lō’-ṯizər<sup>a</sup>‘ kilə’āyim ûḇeḡeḏ kilə’ayim š<sup>a</sup>‘aṭənēz
lō’ y<sup>a</sup>‘ăleh ‘āleyḵā: f

20 wə’îš kî-yišəkaḇ ’eṯ-’iššâ šiḵəḇaṯ-zer<sup>a</sup>‘ wəhiw’ šifəḥâ
neḥĕrefeṯ lə’îš wəhāfədēh lō’ nifədāṯâ ’wō ḥufəšâ lō’ nitan-lāh biqqōreṯ
tihəyeh lō’ yûməṯû kî-lō’ ḥupāšâ:

21 wəhēḇî’ ’eṯ-’ăšāmwō layhwâ ’el-peṯ<sup>a</sup>ḥ ’ōhel mwō‘ēḏ ’êl
’āšām:

22 wəḵiper ‘ālāyw hakōhēn bə’êl hā’āšām lifənê yəhwâ ‘al-ḥaṭṭā’ṯwō ’ăšer
ḥāṭā’ wənisəl<sup>a</sup>ḥ lwō mēḥaṭṭā’ṯwō ’ăšer ḥāṭā’: f

23 wəḵî-ṯāḇō’û ’el-hā’āreṣ ûnəṭ<sup>a</sup>‘ətem kāl-‘ēṣ ma’ăḵāl
w<sup>a</sup>‘ăralətem ‘ārəlāṯwō ’eṯ-pirəywō šālōš šānîm yihəyeh lāḵem
‘ărēlîm lō’ yē’āḵēl:

24 ûḇaššānâ hārəḇî‘iṯ yihəyeh kāl-pirəywō qōḏeš hillûlîm layhwâ:

25 ûḇaššānâ h<sup>a</sup>ḥămîšiṯ tō’ḵəlû ’eṯ-pirəywō ləhwōsîf lāḵem
təḇû’āṯwō ’ănî yəhwâ ’ĕlōhêḵem:

26 lō’ ṯō’ḵəlû ‘al-hadām lō’ ṯən<sup>a</sup>ḥăšû wəlō’ ṯə‘wōnēnû:

27 lō’ ṯaqqifû pə’aṯ rō’šəḵem wəlō’ ṯašəḥîṯ ’ēṯ pə’aṯ zəqāneḵā:

28 wəśereṭ lānefeš<sup>3</sup> lō’ ṯitənû biḇəśarəḵem ûḵəṯōḇeṯ
q<sup>a</sup>‘ăq<sup>a</sup>‘ lō’ ṯitənû bāḵem ’ănî yəhwâ:

29 ’al-təḥallēl ’eṯ-bitəḵā ləhazənwōṯāh wəlō’-ṯizəneh hā’āreṣ ûmālə’â
hā’āreṣ zimmâ:

30 ’eṯ-šabəṯōṯay tišəmōrû ûmiqədāšî tîrā’û ’ănî yəhwâ:

31 ’al-tifənû ’el-hā’ōḇōṯ wə’el-hayyidə‘ōnîm ’al-təḇaqəšû ləṭāmə’â ḇâem
’ănî yəhwâ ’ĕlōhêḵem:

32 mipənê śêḇâ tāqûm wəhāḏarətā pənê zāqēn wəyārē’ṯā mmē’ĕlōheyḵā ’ănî
yəhwâ: f

33 wəḵî-yāḡûr ’itəḵā gēr bə’arəṣəḵem lō’ ṯwōnû ’ōṯwō:

34 kə’ezərāḥ mikem yihəyeh lāḵem hagēr\| hagār ’itəḵem wə’âaḇətā lwō
kāmwōḵā kî-ḡērîm hĕyîṯem bə’ereṣ miṣərāyim ’ănî yəhwâ ’ĕlōhêḵem:

35 lō’-ṯ<sup>a</sup>‘ăśû ‘āwel bammišəpāṭ bammidâ bammišəqāl ûḇamməśûrâ:

36 mō’zənê ṣeḏeq ’aḇənê-ṣeḏeq ’êfaṯ ṣeḏeq wəhîn ṣeḏeq yihəyeh lāḵem ’ănî
yəhwâ ’ĕlōhêḵem ’ăšer-hwōṣē’ṯî ’eṯəḵem mē’ereṣ miṣərāyim:

37 ûšəmarətem ’eṯ-kāl-ḥuqqōṯay wə’eṯ-kāl-mišəpāṭay
w<sup>a</sup>‘ăśîṯem<sup>3</sup> ’ōṯām ’ănî yəhwâ: f

------------------------------------------------------------------------

[Next: Leviticus (Vayikra) Chapter 20](lev020)
