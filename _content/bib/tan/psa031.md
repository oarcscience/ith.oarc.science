[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa031)  [KJV](../kjv/psa031)  [Sep](../sep/psa031) 
[Vul](../vul/psa031)   
  
[Psalms (Tehilim) Index](psa)  
  [Previous](psa030)  [Next](psa032) 

------------------------------------------------------------------------

### Tanach (Hebrew): Psalms (Tehilim) Chapter 31

‎<span id="001">1</span> ‏לַמְנַצֵּ֗חַ מִזְמ֥וֹר לְדָוִֽד׃

‎<span id="002">2</span> ‏בְּךָ֖ יְהוָ֣ה חָ֭סִיתִי אַל־אֵב֣וֹשָׁה
לְעוֹלָ֑ם בְּצִדְקָתְךָ֥ פַלְּטֵֽנִי׃

‎<span id="003">3</span> ‏הַטֵּ֤ה אֵלַ֨י׀ אָזְנְךָ֮ מְהֵרָ֪ה
הַצִּ֫ילֵ֥נִי הֱיֵ֤ה לִ֨י׀ לְֽצוּר־מָ֭עוֹז לְבֵ֥ית מְצוּד֗וֹת
לְהוֹשִׁיעֵֽנִי׃

‎<span id="004">4</span> ‏כִּֽי־סַלְעִ֣י וּמְצוּדָתִ֣י אָ֑תָּה
וּלְמַ֥עַן שִׁ֝מְךָ֗ תַּֽנְחֵ֥נִי וּֽתְנַהֲלֵֽנִי׃

‎<span id="005">5</span> ‏תּוֹצִיאֵ֗נִי מֵרֶ֣שֶׁת ז֭וּ טָ֣מְנוּ לִ֑י
כִּֽי־אַ֝תָּה מָֽעוּזִּֽי׃

‎<span id="006">6</span> ‏בְּיָדְךָ֮ אַפְקִ֪יד ר֫וּחִ֥י פָּדִ֖יתָה
אוֹתִ֥י יְהוָ֗ה אֵ֣ל אֱמֶֽת׃

‎<span id="007">7</span> ‏שָׂנֵ֗אתִי הַשֹּׁמְרִ֥ים הַבְלֵי־שָׁ֑וְא
וַ֝אֲנִ֗י אֶל־יְהוָ֥ה בָּטָֽחְתִּי׃

‎<span id="008">8</span> ‏אָגִ֥ילָה וְאֶשְׂמְחָ֗ה בְּחַ֫סְדֶּ֥ךָ אֲשֶׁ֣ר
רָ֭אִיתָ אֶת־עָנְיִ֑י יָ֝דַ֗עְתָּ בְּצָר֥וֹת נַפְשִֽׁי׃

‎<span id="009">9</span> ‏וְלֹ֣א הִ֭סְגַּרְתַּנִי בְּיַד־אוֹיֵ֑ב
הֶֽעֱמַ֖דְתָּ בַמֶּרְחָ֣ב רַגְלָֽי׃

‎<span id="010">10</span> ‏חָנֵּ֥נִי יְהוָה֮ כִּ֤י צַ֫ר־לִ֥י עָשְׁשָׁ֖ה
בְכַ֥עַס עֵינִ֗י נַפְשִׁ֥י וּבִטְנִֽי׃

‎<span id="011">11</span> ‏כִּ֤י כָל֪וּ בְיָג֡וֹן חַיַּי֮ וּשְׁנוֹתַ֪י
בַּאֲנָ֫חָ֥ה כָּשַׁ֣ל בַּעֲוֹנִ֣י כֹחִ֑י וַעֲצָמַ֥י עָשֵֽׁשׁוּ׃

‎<span id="012">12</span> ‏מִכָּל־צֹרְרַ֨י הָיִ֪יתִי חֶרְפָּ֡ה
וְלִשֲׁכֵנַ֨י׀ מְאֹד֮ וּפַ֪חַד לִֽמְיֻדָּ֫עָ֥י רֹאַ֥י בַּח֑וּץ נָדְד֥וּ
מִמֶּֽנִּי׃

‎<span id="013">13</span> ‏נִ֭שְׁכַּחְתִּי כְּמֵ֣ת מִלֵּ֑ב הָ֝יִ֗יתִי
כִּכְלִ֥י אֹבֵֽד׃

‎<span id="014">14</span> ‏כִּ֤י שָׁמַ֨עְתִּי׀ דִּבַּ֥ת רַבִּים֮ מָג֪וֹר
מִסָּ֫בִ֥יב בְּהִוָּסְדָ֣ם יַ֣חַד עָלַ֑י לָקַ֖חַת נַפְשִׁ֣י זָמָֽמוּ׃

‎<span id="015">15</span> ‏וַאֲנִ֤י׀ עָלֶ֣יךָ בָטַ֣חְתִּי יְהוָ֑ה
אָ֝מַ֗רְתִּי אֱלֹהַ֥י אָֽתָּה׃

‎<span id="016">16</span> ‏בְּיָדְךָ֥ עִתֹּתָ֑י הַצִּ֘ילֵ֤נִי
מִיַּד־א֝וֹיְבַ֗י וּמֵרֹדְפָֽי׃

‎<span id="017">17</span> ‏הָאִ֣ירָה פָ֭נֶיךָ עַל־עַבְדֶּ֑ךָ
ה֖וֹשִׁיעֵ֣נִי בְחַסְדֶּֽךָ׃

‎<span id="018">18</span> ‏יְֽהוָ֗ה אַל־אֵ֭בוֹשָׁה כִּ֣י קְרָאתִ֑יךָ
יֵבֹ֥שׁוּ רְ֝שָׁעִ֗ים יִדְּמ֥וּ לִשְׁאֽוֹל׃

‎<span id="019">19</span> ‏תֵּ֥אָלַ֗מְנָה<sup>3</sup> שִׂפְתֵ֫י שָׁ֥קֶר
הַדֹּבְר֖וֹת עַל־צַדִּ֥יק עָתָ֗ק בְּגַאֲוָ֥ה וָבֽוּז׃

‎<span id="020">20</span> ‏מָ֤ה רַֽב־טוּבְךָ֮ אֲשֶׁר־צָפַ֪נְתָּ
לִּֽירֵ֫אֶ֥יךָ פָּ֭עַלְתָּ לַחֹסִ֣ים בָּ֑ךְ נֶ֝֗גֶד בְּנֵ֣י
אָדָם׃<sup>1</sup>

‎<span id="021">21</span> ‏תַּסְתִּירֵ֤ם׀ בְּסֵ֥תֶר פָּנֶיךָ֮
מֵֽרֻכְסֵ֫י אִ֥ישׁ תִּצְפְּנֵ֥ם בְּסֻכָּ֗ה מֵרִ֥יב לְשֹׁנֽוֹת׃

‎<span id="022">22</span> ‏בָּר֥וּךְ יְהוָ֑ה כִּ֥י הִפְלִ֘יא חַסְדּ֥וֹ
לִ֝֗י בְּעִ֣יר מָצֽוֹר׃

‎<span id="023">23</span> ‏וַאֲנִ֤י׀ אָ֘מַ֤רְתִּי בְחָפְזִ֗י
נִגְרַזְתִּי֮ מִנֶּ֪גֶד עֵ֫ינֶ֥יךָ אָכֵ֗ן שָׁ֭מַעְתָּ ק֥וֹל תַּחֲנוּנַ֗י
בְּשַׁוְּעִ֥י אֵלֶֽיךָ׃

‎<span id="024">24</span> ‏אֶֽהֱב֥וּ אֶת־יְהוָ֗ה כָּֽל־חֲסִ֫ידָ֥יו
אֱ֭מוּנִים נֹצֵ֣ר יְהוָ֑ה וּמְשַׁלֵּ֥ם עַל־יֶ֝֗תֶר עֹשֵׂ֥ה גַאֲוָֽה׃

‎<span id="025">25</span> ‏חִ֭זְקוּ וְיַאֲמֵ֣ץ לְבַבְכֶ֑ם
כָּל־הַ֝מְיַחֲלִ֗ים לַיהוָֽה׃

1 lamənaṣṣēḥa mizəmwōr ləḏāwiḏ:

2 bəḵā yəhwâ ḥāsîṯî ’al-’ēḇwōšâ lə‘wōlām bəṣiḏəqāṯəḵā falləṭēnî:

3 haṭṭēh ’ēlay\| ’āzənəḵā məhērâ haṣṣîlēnî hĕyēh lî\| ləṣûr-mā‘wōz ləḇêṯ
məṣûḏwōṯ ləhwōšî‘ēnî:

4 kî-salə‘î ûməṣûḏāṯî ’ātâ ûləm<sup>a</sup>‘an šiməḵā tanəḥēnî
ûṯənahălēnî:

5 twōṣî’ēnî mērešeṯ zû ṭāmənû lî kî-’atâ mā‘ûzzî:

6 bəyāḏəḵā ’afəqîḏ rûḥî pāḏîṯâ ’wōṯî yəhwâ ’ēl ’ĕmeṯ:

7 śānē’ṯî haššōmərîm haḇəlê-šāwə’ wa’ănî ’el-yəhwâ bāṭāḥətî:

8 ’āḡîlâ wə’eśəməḥâ bəḥasədeḵā ’ăšer rā’îṯā ’eṯ-‘ānəyî
yāḏ<sup>a</sup>‘ətā bəṣārwōṯ nafəšî:

9 wəlō’ hisəgarətanî bəyaḏ-’wōyēḇ he‘ĕmaḏətā ḇammerəḥāḇ raḡəlāy:

10 ḥānnēnî yəhwâ kî ṣar-lî ‘āšəšâ ḇəḵ<sup>a</sup>‘as ‘ênî nafəšî
ûḇiṭənî:

11 kî ḵālû ḇəyāḡwōn ḥayyay ûšənwōṯay ba’ănāḥâ kāšal b<sup>a</sup>‘ăwōnî
ḵōḥî w<sup>a</sup>‘ăṣāmay ‘āšēšû:

12 mikāl-ṣōrəray hāyîṯî ḥerəpâ wəlišăḵēnay\| mə’ōḏ ûf<sup>a</sup>ḥaḏ
liməyudā‘āy rō’ay b<sup>a</sup>ḥûṣ nāḏəḏû mimmennî:

13 nišək<sup>a</sup>ḥətî kəmēṯ millēḇ hāyîṯî kiḵəlî ’ōḇēḏ:

14 kî šām<sup>a</sup>‘ətî\| dibaṯ rabîm māḡwōr missāḇîḇ bəhiûāsəḏām
y<sup>a</sup>ḥaḏ ‘ālay lāq<sup>a</sup>ḥaṯ nafəšî zāmāmû:

15 wa’ănî\| ‘āleyḵā ḇāṭ<sup>a</sup>ḥətî yəhwâ ’āmarətî ’ĕlōhay ’ātâ:

16 bəyāḏəḵā ‘itōṯāy haṣṣîlēnî mîyaḏ-’wōyəḇay ûmērōḏəfāy:

17 hā’îrâ fāneyḵā ‘al-‘aḇədeḵā hwōšî‘ēnî ḇəḥasədeḵā:

18 yəhwâ ’al-’ēḇwōšâ kî qərā’ṯîḵā yēḇōšû rəšā‘îm yidəmû lišə’wōl:

19 tē’ālamənâ<sup>3</sup> śifəṯê šāqer hadōḇərwōṯ ‘al-ṣadîq ‘āṯāq
bəḡa’ăwâ wāḇûz:

20 mâ raḇ-ṭûḇəḵā ’ăšer-ṣāfanətā llîrē’eyḵā pā‘alətā l<sup>a</sup>ḥōsîm
bāḵə neḡeḏ bənê ’āḏām:<sup>1</sup>

21 tasətîrēm\| bəsēṯer pāneyḵā mēruḵəsê ’îš tiṣəpənēm bəsukâ mērîḇ
ləšōnwōṯ:

22 bārûḵə yəhwâ kî hifəlî’ ḥasədwō lî bə‘îr māṣwōr:

23 wa’ănî\| ’āmarətî ḇəḥāfəzî niḡərazətî minneḡeḏ ‘êneyḵā ’āḵēn
šām<sup>a</sup>‘ətā qwōl t<sup>a</sup>ḥănûnay bəšaûə‘î ’ēleyḵā:

24 ’ehĕḇû ’eṯ-yəhwâ kāl-ḥăsîḏāyw ’ĕmûnîm nōṣēr yəhwâ ûməšallēm ‘al-yeṯer
‘ōśēh ḡa’ăwâ:

25 ḥizəqû wəya’ămēṣ ləḇaḇəḵem kāl-haməy<sup>a</sup>ḥălîm layhwâ:

------------------------------------------------------------------------

[Next: Psalms (Tehilim) Chapter 32](psa032)
