[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa049)  [KJV](../kjv/psa049)  [Sep](../sep/psa049) 
[Vul](../vul/psa049)   
  
[Psalms (Tehilim) Index](psa)  
  [Previous](psa048)  [Next](psa050) 

------------------------------------------------------------------------

### Tanach (Hebrew): Psalms (Tehilim) Chapter 49

‎<span id="001">1</span> ‏לַמְנַצֵּ֬חַ׀ לִבְנֵי־קֹ֬רַח מִזְמֽוֹר׃

‎<span id="002">2</span> ‏שִׁמְעוּ־זֹ֭את כָּל־הָֽעַמִּ֑ים הַ֝אֲזִ֗ינוּ
כָּל־יֹ֥שְׁבֵי חָֽלֶד׃

‎<span id="003">3</span> ‏גַּם־בְּנֵ֣י אָ֭דָם גַּם־בְּנֵי־אִ֑ישׁ יַ֝֗חַד
עָשִׁ֥יר וְאֶבְיֽוֹן׃

‎<span id="004">4</span> ‏פִּ֭י יְדַבֵּ֣ר חָכְמ֑וֹת וְהָג֖וּת לִבִּ֣י
תְבוּנֽוֹת׃

‎<span id="005">5</span> ‏אַטֶּ֣ה לְמָשָׁ֣ל אָזְנִ֑י אֶפְתַּ֥ח
בְּ֝כִנּ֗וֹר חִידָתִֽי׃

‎<span id="006">6</span> ‏לָ֣מָּה אִ֭ירָא בִּ֣ימֵי רָ֑ע עֲוֹ֖ן עֲקֵבַ֣י
יְסוּבֵּֽנִי׃

‎<span id="007">7</span> ‏הַבֹּטְחִ֥ים עַל־חֵילָ֑ם וּבְרֹ֥ב עָ֝שְׁרָ֗ם
יִתְהַלָּֽלוּ׃

‎<span id="008">8</span> ‏אָ֗ח לֹא־פָדֹ֣ה יִפְדֶּ֣ה אִ֑ישׁ לֹא־יִתֵּ֖ן
לֵאלֹהִ֣ים כָּפְרֽוֹ׃

‎<span id="009">9</span> ‏וְ֭יֵקַר פִּדְי֥וֹן נַפְשָׁ֗ם וְחָדַ֥ל
לְעוֹלָֽם׃

‎<span id="010">10</span> ‏וִֽיחִי־ע֥וֹד לָנֶ֑צַח לֹ֖א יִרְאֶ֣ה
הַשָּֽׁחַת׃

‎<span id="011">11</span> ‏כִּ֤י יִרְאֶ֨ה׀ חֲכָ֘מִ֤ים יָמ֗וּתוּ יַ֤חַד
כְּסִ֣יל וָבַ֣עַר יֹאבֵ֑דוּ וְעָזְב֖וּ לַאֲחֵרִ֣ים חֵילָֽם׃

‎<span id="012">12</span> ‏קִרְבָּ֤ם בָּתֵּ֨ימוֹ׀ לְֽעוֹלָ֗ם
מִ֭שְׁכְּנֹתָם לְדֹ֣ר וָדֹ֑ר קָֽרְא֥וּ בִ֝שְׁמוֹתָ֗ם עֲלֵ֣י אֲדָמֽוֹת׃

‎<span id="013">13</span> ‏וְאָדָ֣ם בִּ֭יקָר בַּל־יָלִ֑ין נִמְשַׁ֖ל
כַּבְּהֵמ֣וֹת נִדְמֽוּ׃

‎<span id="014">14</span> ‏זֶ֣ה דַ֭רְכָּם כֵּ֣סֶל לָ֑מוֹ וְאַחֲרֵיהֶ֓ם׀
בְּפִיהֶ֖ם יִרְצ֣וּ סֶֽלָה׃

‎<span id="015">15</span> ‏כַּצֹּ֤אן׀ לִֽשְׁא֣וֹל שַׁתּוּ֮ מָ֤וֶת
יִ֫רְעֵ֥ם וַיִּרְדּ֘וּ בָ֤ם יְשָׁרִ֨ים׀ לַבֹּ֗קֶר וצירם וְ֭צוּרָם
לְבַלּ֥וֹת שְׁא֗וֹל מִזְּבֻ֥ל לֽוֹ׃

‎<span id="016">16</span> ‏אַךְ־אֱלֹהִ֗ים יִפְדֶּ֣ה נַ֭פְשִׁי
מִֽיַּד־שְׁא֑וֹל כִּ֖י יִקָּחֵ֣נִי סֶֽלָה׃

‎<span id="017">17</span> ‏אַל־תִּ֭ירָא כִּֽי־יַעֲשִׁ֣ר אִ֑ישׁ
כִּֽי־יִ֝רְבֶּה כְּב֣וֹד בֵּיתֽוֹ׃

‎<span id="018">18</span> ‏כִּ֤י לֹ֣א בְ֭מוֹתוֹ יִקַּ֣ח הַכֹּ֑ל
לֹא־יֵרֵ֖ד אַחֲרָ֣יו כְּבוֹדֽוֹ׃

‎<span id="019">19</span> ‏כִּֽי־נַ֭פְשׁוֹ בְּחַיָּ֣יו יְבָרֵ֑ךְ
וְ֝יוֹדֻ֗ךָ כִּי־תֵיטִ֥יב לָֽךְ׃

‎<span id="020">20</span> ‏תָּ֭בוֹא עַד־דּ֣וֹר אֲבוֹתָ֑יו עַד־נֵ֝֗צַח
לֹ֣א יִרְאוּ־אֽוֹר׃

‎<span id="021">21</span> ‏אָדָ֣ם בִּ֭יקָר וְלֹ֣א יָבִ֑ין נִמְשַׁ֖ל
כַּבְּהֵמ֣וֹת נִדְמֽוּ׃

1 lamənaṣṣēḥa\| liḇənê-qōr<sup>a</sup>ḥ mizəmwōr:

2 šimə‘û-zō’ṯ kāl-hā‘ammîm ha’ăzînû kāl-yōšəḇê ḥāleḏ:

3 gam-bənê ’āḏām gam-bənê-’îš y<sup>a</sup>ḥaḏ ‘āšîr wə’eḇəywōn:

4 pî yəḏabēr ḥāḵəmwōṯ wəhāḡûṯ libî ṯəḇûnwōṯ:

5 ’aṭṭeh ləmāšāl ’āzənî ’efət<sup>a</sup>ḥ bəḵinnwōr ḥîḏāṯî:

6 lāmmâ ’îrā’ bîmê rā‘ ‘ăwōn ‘ăqēḇay yəsûbēnî:

7 habōṭəḥîm ‘al-ḥêlām ûḇərōḇ ‘āšərām yiṯəhallālû:

8 ’āḥ lō’-fāḏōh yifədeh ’îš lō’-yitēn lē’lōhîm kāfərwō:

9 wəyēqar piḏəywōn nafəšām wəḥāḏal lə‘wōlām:

10 wîḥî-‘wōḏ lāneṣ<sup>a</sup>ḥ lō’ yirə’eh haššāḥaṯ:

11 kî yirə’eh\| ḥăḵāmîm yāmûṯû y<sup>a</sup>ḥaḏ kəsîl wāḇ<sup>a</sup>‘ar
yō’ḇēḏû wə‘āzəḇû la’ăḥērîm ḥêlām:

12 qirəbām bātêmwō\| lə‘wōlām mišəkənōṯām ləḏōr wāḏōr qārə’û ḇišəmwōṯām
‘ălê ’ăḏāmwōṯ:

13 wə’āḏām bîqār bal-yālîn niməšal kabəhēmwōṯ niḏəmû:

14 zeh ḏarəkām kēsel lāmwō wə’<sup>a</sup>ḥărêhem\| bəfîhem yirəṣû selâ:

15 kaṣṣō’n\| lišə’wōl šatû māweṯ yirə‘ēm wayyirədû ḇām yəšārîm\| labōqer
wəṣîrām wəṣûrām ləḇallwōṯ šə’wōl mizzəḇul lwō:

16 ’aḵə-’ĕlōhîm yifədeh nafəšî mîyaḏ-šə’wōl kî yiqqāḥēnî selâ:

17 ’al-tîrā’ kî-y<sup>a</sup>‘ăšir ’îš kî-yirəbeh kəḇwōḏ bêṯwō:

18 kî lō’ ḇəmwōṯwō yiqq<sup>a</sup>ḥ hakōl lō’-yērēḏ ’<sup>a</sup>ḥărāyw
kəḇwōḏwō:

19 kî-nafəšwō bəḥayyāyw yəḇārēḵə wəywōḏuḵā kî-ṯêṭîḇ lāḵə:

20 tāḇwō’ ‘aḏ-dwōr ’ăḇwōṯāyw ‘aḏ-nēṣ<sup>a</sup>ḥ lō’ yirə’û-’wōr:

21 ’āḏām bîqār wəlō’ yāḇîn niməšal kabəhēmwōṯ niḏəmû:

------------------------------------------------------------------------

[Next: Psalms (Tehilim) Chapter 50](psa050)
