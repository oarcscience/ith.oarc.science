[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch2007)  [KJV](../kjv/ch2007)  [Sep](../sep/ch2007) 
[Vul](../vul/ch2007)   
  
[2 Chronicles (2 Divrey Yamim) Index](ch2)  
  [Previous](ch2006)  [Next](ch2008) 

------------------------------------------------------------------------

### Tanach (Hebrew): 2 Chronicles (2 Divrey Yamim) Chapter 7

‎<span id="001">1</span> ‏וּכְכַלּ֤וֹת שְׁלֹמֹה֙ לְהִתְפַּלֵּ֔ל
וְהָאֵ֗שׁ יָֽרְדָה֙ מֵֽהַשָּׁמַ֔יִם וַתֹּ֥אכַל הָעֹלָ֖ה וְהַזְּבָחִ֑ים
וּכְב֥וֹד יְהוָ֖ה מָלֵ֥א אֶת־הַבָּֽיִת׃

‎<span id="002">2</span> ‏וְלֹ֤א יָֽכְלוּ֙ הַכֹּ֣הֲנִ֔ים לָב֖וֹא
אֶל־בֵּ֣ית יְהוָ֑ה כִּֽי־מָלֵ֥א כְבוֹד־יְהוָ֖ה אֶת־בֵּ֥ית יְהוָֽה׃

‎<span id="003">3</span> ‏וְכֹ֣ל׀ בְּנֵ֣י יִשְׂרָאֵ֗ל רֹאִים֙ בְּרֶ֣דֶת
הָאֵ֔שׁ וּכְב֥וֹד יְהוָ֖ה עַל־הַבָּ֑יִת וַיִּכְרְעוּ֩ אַפַּ֨יִם אַ֤רְצָה
עַל־הָרִֽצְפָה֙ וַיִּֽשְׁתַּֽחֲו֔וּ וְהוֹד֤וֹת לַיהוָה֙ כִּ֣י ט֔וֹב
כִּ֥י לְעוֹלָ֖ם חַסְדּֽוֹ׃

‎<span id="004">4</span> ‏וְהַמֶּ֖לֶךְ וְכָל־הָעָ֑ם זֹבְחִ֥ים זֶ֖בַח
לִפְנֵ֥י יְהוָֽה׃ ס

‎<span id="005">5</span> ‏וַיִּזְבַּ֞ח הַמֶּ֣לֶךְ שְׁלֹמֹה֮ אֶת־זֶ֣בַח
הַבָּקָ֗ר עֶשְׂרִ֤ים וּשְׁנַ֙יִם֙ אֶ֔לֶף וְצֹ֕אן מֵאָ֥ה וְעֶשְׂרִ֖ים
אָ֑לֶף וַֽיַּחְנְכוּ֙ אֶת־בֵּ֣ית הָֽאֱלֹהִ֔ים הַמֶּ֖לֶךְ וְכָל־הָעָֽם׃

‎<span id="006">6</span> ‏וְהַכֹּהֲנִ֞ים עַל־מִשְׁמְרוֹתָ֣ם עֹמְדִ֗ים
וְהַלְוִיִּ֞ם בִּכְלֵי־שִׁ֤יר יְהוָה֙ אֲשֶׁ֨ר עָשָׂ֜ה דָּוִ֣יד
הַמֶּ֗לֶךְ לְהֹד֤וֹת לַיהוָה֙ כִּֽי־לְעוֹלָ֣ם חַסְדּ֔וֹ בְּהַלֵּ֥ל
דָּוִ֖יד בְּיָדָ֑ם וְהַכֹּהֲנִים֙ מחצצרים מַחְצְרִ֣ים נֶגְדָּ֔ם
וְכָל־יִשְׂרָאֵ֖ל עֹמְדִֽים׃ ס

‎<span id="007">7</span> ‏וַיְקַדֵּ֣שׁ שְׁלֹמֹ֗ה אֶת־תּ֤וֹךְ הֶֽחָצֵר֙
אֲשֶׁר֙ לִפְנֵ֣י בֵית־יְהוָ֔ה כִּֽי־עָ֤שָׂה שָׁם֙ הָֽעֹל֔וֹת וְאֵ֖ת
חֶלְבֵ֣י הַשְּׁלָמִ֑ים כִּֽי־מִזְבַּ֤ח הַנְּחֹ֙שֶׁת֙ אֲשֶׁ֣ר עָשָׂ֣ה
שְׁלֹמֹ֔ה לֹ֣א יָכ֗וֹל לְהָכִ֛יל אֶת־הָעֹלָ֥ה וְאֶת־הַמִּנְחָ֖ה
וְאֶת־הַחֲלָבִֽים׃

‎<span id="008">8</span> ‏וַיַּ֣עַשׂ שְׁלֹמֹ֣ה אֶת־הֶ֠חָג בָּעֵ֨ת
הַהִ֜יא שִׁבְעַ֤ת יָמִים֙ וְכָל־יִשְׂרָאֵ֣ל עִמּ֔וֹ קָהָ֖ל גָּד֣וֹל
מְאֹ֑ד מִלְּב֥וֹא חֲמָ֖ת עַד־נַ֥חַל מִצְרָֽיִם׃

‎<span id="009">9</span> ‏וַֽיַּעֲשׂ֛וּ בַּיּ֥וֹם הַשְּׁמִינִ֖י עֲצָ֑רֶת
כִּ֣י׀ חֲנֻכַּ֣ת הַמִּזְבֵּ֗חַ עָשׂוּ֙ שִׁבְעַ֣ת יָמִ֔ים וְהֶחָ֖ג
שִׁבְעַ֥ת יָמִֽים׃

‎<span id="010">10</span> ‏וּבְי֨וֹם עֶשְׂרִ֤ים וּשְׁלֹשָׁה֙ לַחֹ֣דֶשׁ
הַשְּׁבִיעִ֔י שִׁלַּ֥ח אֶת־הָעָ֖ם לְאָהֳלֵיהֶ֑ם שְׂמֵחִים֙ וְט֣וֹבֵי
לֵ֔ב עַל־הַטּוֹבָ֗ה אֲשֶׁ֨ר עָשָׂ֤ה יְהוָה֙ לְדָוִ֣יד וְלִשְׁלֹמֹ֔ה
וּלְיִשְׂרָאֵ֖ל עַמּֽוֹ׃

‎<span id="011">11</span> ‏וַיְכַ֧ל שְׁלֹמֹ֛ה אֶת־בֵּ֥ית יְהוָ֖ה
וְאֶת־בֵּ֣ית הַמֶּ֑לֶךְ וְאֵ֨ת כָּל־הַבָּ֜א עַל־לֵ֣ב שְׁלֹמֹ֗ה
לַעֲשׂ֧וֹת בְּבֵית־יְהוָ֛ה וּבְבֵית֖וֹ הִצְלִֽיחַ׃ פ

‎<span id="012">12</span> ‏וַיֵּרָ֧א יְהוָ֛ה אֶל־שְׁלֹמֹ֖ה בַּלָּ֑יְלָה
וַיֹּ֣אמֶר ל֗וֹ שָׁמַ֙עְתִּי֙ אֶת־תְּפִלָּתֶ֔ךָ וּבָחַ֜רְתִּי
בַּמָּק֥וֹם הַזֶּ֛ה לִ֖י לְבֵ֥ית זָֽבַח׃

‎<span id="013">13</span> ‏הֵ֣ן אֶֽעֱצֹ֤ר הַשָּׁמַ֙יִם֙ וְלֹֽא־יִהְיֶ֣ה
מָטָ֔ר וְהֵן־אֲצַוֶּ֥ה עַל־חָגָ֖ב לֶאֱכ֣וֹל הָאָ֑רֶץ וְאִם־אֲשַׁלַּ֥ח
דֶּ֖בֶר בְּעַמִּֽי׃

‎<span id="014">14</span> ‏וְיִכָּנְע֨וּ עַמִּ֜י אֲשֶׁ֧ר
נִֽקְרָא־שְׁמִ֣י עֲלֵיהֶ֗ם וְיִֽתְפַּֽלְלוּ֙ וִֽיבַקְשׁ֣וּ פָנַ֔י
וְיָשֻׁ֖בוּ מִדַּרְכֵיהֶ֣ם הָרָעִ֑ים וַאֲנִי֙ אֶשְׁמַ֣ע מִן־הַשָּׁמַ֔יִם
וְאֶסְלַח֙ לְחַטָּאתָ֔ם וְאֶרְפָּ֖א אֶת־אַרְצָֽם׃

‎<span id="015">15</span> ‏עַתָּ֗ה עֵינַי֙ יִהְי֣וּ פְתֻח֔וֹת וְאָזְנַ֖י
קַשֻּׁב֑וֹת לִתְפִלַּ֖ת הַמָּק֥וֹם הַזֶּֽה׃

‎<span id="016">16</span> ‏וְעַתָּ֗ה בָּחַ֤רְתִּי וְהִקְדַּ֙שְׁתִּי֙
אֶת־הַבַּ֣יִת הַזֶּ֔ה לִהְיוֹת־שְׁמִ֥י שָׁ֖ם עַד־עוֹלָ֑ם וְהָי֨וּ
עֵינַ֧י וְלִבִּ֛י שָׁ֖ם כָּל־הַיָּמִֽים׃

‎<span id="017">17</span> ‏וְאַתָּ֞ה אִם־תֵּלֵ֣ךְ לְפָנַ֗י כַּאֲשֶׁ֤ר
הָלַךְ֙ דָּוִ֣יד אָבִ֔יךָ וְלַעֲשׂ֕וֹת כְּכֹ֖ל אֲשֶׁ֣ר צִוִּיתִ֑יךָ
וְחֻקַּ֥י וּמִשְׁפָּטַ֖י תִּשְׁמֽוֹר׃

‎<span id="018">18</span> ‏וַהֲקִ֣ימוֹתִ֔י אֵ֖ת כִּסֵּ֣א מַלְכוּתֶ֑ךָ
כַּאֲשֶׁ֣ר כָּרַ֗תִּי לְדָוִ֤יד אָבִ֙יךָ֙ לֵאמֹ֔ר לֹֽא־יִכָּרֵ֤ת לְךָ֙
אִ֔ישׁ מוֹשֵׁ֖ל בְּיִשְׂרָאֵֽל׃

‎<span id="019">19</span> ‏וְאִם־תְּשׁוּב֣וּן אַתֶּ֔ם וַעֲזַבְתֶּם֙
חֻקּוֹתַ֣י וּמִצְוֹתַ֔י אֲשֶׁ֥ר נָתַ֖תִּי לִפְנֵיכֶ֑ם וַהֲלַכְתֶּ֗ם
וַעֲבַדְתֶּם֙ אֱלֹהִ֣ים אֲחֵרִ֔ים וְהִשְׁתַּחֲוִיתֶ֖ם לָהֶֽם׃

‎<span id="020">20</span> ‏וּנְתַשְׁתִּ֗ים מֵעַ֤ל אַדְמָתִי֙ אֲשֶׁ֣ר
נָתַ֣תִּי לָהֶ֔ם וְאֶת־הַבַּ֤יִת הַזֶּה֙ אֲשֶׁ֣ר הִקְדַּ֣שְׁתִּי
לִשְׁמִ֔י אַשְׁלִ֖יךְ מֵעַ֣ל פָּנָ֑י וְאֶתְּנֶ֛נּוּ לְמָשָׁ֥ל
וְלִשְׁנִינָ֖ה בְּכָל־הָעַמִּֽים׃

‎<span id="021">21</span> ‏וְהַבַּ֤יִת הַזֶּה֙ אֲשֶׁ֣ר הָיָ֣ה עֶלְי֔וֹן
לְכָל־עֹבֵ֥ר עָלָ֖יו יִשֹּׁ֑ם וְאָמַ֗ר בַּמֶּ֨ה עָשָׂ֤ה יְהוָה֙ כָּ֔כָה
לָאָ֥רֶץ הַזֹּ֖את וְלַבַּ֥יִת הַזֶּֽה׃

‎<span id="022">22</span> ‏וְאָמְר֗וּ עַל֩ אֲשֶׁ֨ר עָֽזְב֜וּ
אֶת־יְהוָ֣ה׀ אֱלֹהֵ֣י אֲבֹתֵיהֶ֗ם אֲשֶׁ֣ר הוֹצִיאָם֮ מֵאֶ֣רֶץ מִצְרַיִם֒
וַֽיַּחֲזִ֙יקוּ֙ בֵּאלֹהִ֣ים אֲחֵרִ֔ים וַיִּשְׁתַּחֲו֥וּ לָהֶ֖ם
וַיַּֽעַבְד֑וּם עַל־כֵּן֙ הֵבִ֣יא עֲלֵיהֶ֔ם אֵ֥ת כָּל־הָרָעָ֖ה הַזֹּֽאת׃
פ

1 ûḵəḵallwōṯ šəlōmōh ləhiṯəpallēl wəhā’ēš yārəḏâ mēhaššāmayim watō’ḵal
hā‘ōlâ wəhazzəḇāḥîm ûḵəḇwōḏ yəhwâ mālē’ ’eṯ-habāyiṯ:

2 wəlō’ yāḵəlû hakōhănîm lāḇwō’ ’el-bêṯ yəhwâ kî-mālē’ ḵəḇwōḏ-yəhwâ
’eṯ-bêṯ yəhwâ:

3 wəḵōl\| bənê yiśərā’ēl rō’îm bəreḏeṯ hā’ēš ûḵəḇwōḏ yəhwâ ‘al-habāyiṯ
wayyiḵərə‘û ’apayim ’arəṣâ ‘al-hāriṣəfâ wayyišət<sup>a</sup>ḥăwû
wəhwōḏwōṯ layhwâ kî ṭwōḇ kî lə‘wōlām ḥasədwō:

4 wəhammeleḵə wəḵāl-hā‘ām zōḇəḥîm zeḇ<sup>a</sup>ḥ lifənê yəhwâ: s

5 wayyizəb<sup>a</sup>ḥ hammeleḵə šəlōmōh ’eṯ-zeḇ<sup>a</sup>ḥ habāqār
‘eśərîm ûšənayim ’elef wəṣō’n mē’â wə‘eśərîm ’ālef
wayy<sup>a</sup>ḥənəḵû ’eṯ-bêṯ hā’ĕlōhîm hammeleḵə wəḵāl-hā‘ām:

6 wəhakōhănîm ‘al-mišəmərwōṯām ‘ōməḏîm wəhaləwîyim biḵəlê-šîr yəhwâ
’ăšer ‘āśâ dāwîḏ hammeleḵə ləhōḏwōṯ layhwâ kî-lə‘wōlām ḥasədwō bəhallēl
dāwîḏ bəyāḏām wəhakōhănîm m<sup>a</sup>ḥăṣōṣərîm m<sup>a</sup>ḥəṣərîm
neḡədām wəḵāl-yiśərā’ēl ‘ōməḏîm: s

7 wayəqadēš šəlōmōh ’eṯ-twōḵə heḥāṣēr ’ăšer lifənê ḇêṯ-yəhwâ kî-‘āśâ šām
hā‘ōlwōṯ wə’ēṯ ḥeləḇê haššəlāmîm kî-mizəb<sup>a</sup>ḥ hannəḥōšeṯ ’ăšer
‘āśâ šəlōmōh lō’ yāḵwōl ləhāḵîl ’eṯ-hā‘ōlâ wə’eṯ-hamminəḥâ
wə’eṯ-h<sup>a</sup>ḥălāḇîm:

8 wayy<sup>a</sup>‘aś šəlōmōh ’eṯ-heḥāḡ bā‘ēṯ hahî’ šiḇə‘aṯ yāmîm
wəḵāl-yiśərā’ēl ‘immwō qâāl gāḏwōl mə’ōḏ milləḇwō’ ḥămāṯ
‘aḏ-n<sup>a</sup>ḥal miṣərāyim:

9 wayy<sup>a</sup>‘ăśû bayywōm haššəmînî ‘ăṣāreṯ kî\| ḥănukaṯ
hammizəbēḥa ‘āśû šiḇə‘aṯ yāmîm wəheḥāḡ šiḇə‘aṯ yāmîm:

10 ûḇəywōm ‘eśərîm ûšəlōšâ l<sup>a</sup>ḥōḏeš haššəḇî‘î
šill<sup>a</sup>ḥ ’eṯ-hā‘ām lə’âŏlêhem śəmēḥîm wəṭwōḇê lēḇ ‘al-haṭṭwōḇâ
’ăšer ‘āśâ yəhwâ ləḏāwîḏ wəlišəlōmōh ûləyiśərā’ēl ‘ammwō:

11 wayəḵal šəlōmōh ’eṯ-bêṯ yəhwâ wə’eṯ-bêṯ hammeleḵə wə’ēṯ kāl-habā’
‘al-lēḇ šəlōmōh l<sup>a</sup>‘ăśwōṯ bəḇêṯ-yəhwâ ûḇəḇêṯwō hiṣəlîḥa: f

12 wayyērā’ yəhwâ ’el-šəlōmōh ballāyəlâ wayyō’mer lwō
šām<sup>a</sup>‘ətî ’eṯ-təfillāṯeḵā ûḇāḥarətî bammāqwōm hazzeh lî ləḇêṯ
zāḇ<sup>a</sup>ḥ:

13 hēn ’e‘ĕṣōr haššāmayim wəlō’-yihəyeh māṭār wəhēn-’ăṣaûeh ‘al-ḥāḡāḇ
le’ĕḵwōl hā’āreṣ wə’im-’ăšall<sup>a</sup>ḥ deḇer bə‘ammî:

14 wəyikānə‘û ‘ammî ’ăšer niqərā’-šəmî ‘ălêhem wəyiṯəpaləlû wîḇaqəšû
fānay wəyāšuḇû midarəḵêhem hārā‘îm wa’ănî ’ešəm<sup>a</sup>‘
min-haššāmayim wə’esəl<sup>a</sup>ḥ ləḥaṭṭā’ṯām wə’erəpā’ ’eṯ-’arəṣām:

15 ‘atâ ‘ênay yihəyû fəṯuḥwōṯ wə’āzənay qaššuḇwōṯ liṯəfillaṯ hammāqwōm
hazzeh:

16 wə‘atâ bāḥarətî wəhiqədašətî ’eṯ-habayiṯ hazzeh lihəywōṯ-šəmî šām
‘aḏ-‘wōlām wəhāyû ‘ênay wəlibî šām kāl-hayyāmîm:

17 wə’atâ ’im-tēlēḵə ləfānay ka’ăšer hālaḵə dāwîḏ ’āḇîḵā
wəl<sup>a</sup>‘ăśwōṯ kəḵōl ’ăšer ṣiûîṯîḵā wəḥuqqay ûmišəpāṭay tišəmwōr:

18 wahăqîmwōṯî ’ēṯ kissē’ maləḵûṯeḵā ka’ăšer kāratî ləḏāwîḏ ’āḇîḵā
lē’mōr lō’-yikārēṯ ləḵā ’îš mwōšēl bəyiśərā’ēl:

19 wə’im-təšûḇûn ’atem w<sup>a</sup>‘ăzaḇətem ḥuqqwōṯay ûmiṣəwōṯay ’ăšer
nāṯatî lifənêḵem wahălaḵətem w<sup>a</sup>‘ăḇaḏətem ’ĕlōhîm ’ăḥērîm
wəhišət<sup>a</sup>ḥăwîṯem lâem:

20 ûnəṯašətîm mē‘al ’aḏəmāṯî ’ăšer nāṯatî lâem wə’eṯ-habayiṯ hazzeh
’ăšer hiqədašətî lišəmî ’ašəlîḵə mē‘al pānāy wə’etənennû ləmāšāl
wəlišənînâ bəḵāl-hā‘ammîm:

21 wəhabayiṯ hazzeh ’ăšer hāyâ ‘eləywōn ləḵāl-‘ōḇēr ‘ālāyw yiššōm
wə’āmar bammeh ‘āśâ yəhwâ kāḵâ lā’āreṣ hazzō’ṯ wəlabayiṯ hazzeh:

22 wə’āmərû ‘al ’ăšer ‘āzəḇû ’eṯ-yəhwâ\| ’ĕlōhê ’ăḇōṯêhem ’ăšer hwōṣî’ām
mē’ereṣ miṣərayim wayy<sup>a</sup>ḥăzîqû bē’lōhîm ’ăḥērîm
wayyišət<sup>a</sup>ḥăwû lâem wayy<sup>a</sup>‘aḇəḏûm ‘al-kēn hēḇî’
‘ălêhem ’ēṯ kāl-hārā‘â hazzō’ṯ: f

------------------------------------------------------------------------

[Next: 2 Chronicles (2 Divrey Yamim) Chapter 8](ch2008)
