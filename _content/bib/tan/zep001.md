[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/zep001)  [KJV](../kjv/zep001)  [Sep](../sep/zep001) 
[Vul](../vul/zep001)   
  
[Zephaniah (Tsephanyah) Index](zep)  
  [Previous](hab003)  [Next](zep002) 

------------------------------------------------------------------------

### Tanach (Hebrew): Zephaniah (Tsephanyah) Chapter 1

‎<span id="001">1</span> ‏דְּבַר־יְהוָ֣ה׀ אֲשֶׁ֣ר הָיָ֗ה אֶל־צְפַנְיָה֙
בֶּן־כּוּשִׁ֣י בֶן־גְּדַלְיָ֔ה בֶּן־אֲמַרְיָ֖ה בֶּן־חִזְקִיָּ֑ה בִּימֵ֛י
יֹאשִׁיָּ֥הוּ בֶן־אָמ֖וֹן מֶ֥לֶךְ יְהוּדָֽה׃

‎<span id="002">2</span> ‏אָסֹ֨ף אָסֵ֜ף כֹּ֗ל מֵעַ֛ל פְּנֵ֥י הָאֲדָמָ֖ה
נְאֻם־יְהוָֽה׃

‎<span id="003">3</span> ‏אָסֵ֨ף אָדָ֜ם וּבְהֵמָ֗ה אָסֵ֤ף
עוֹף־הַשָּׁמַ֙יִם֙ וּדְגֵ֣י הַיָּ֔ם וְהַמַּכְשֵׁל֖וֹת אֶת־הָרְשָׁעִ֑ים
וְהִכְרַתִּ֣י אֶת־הָאָדָ֗ם מֵעַ֛ל פְּנֵ֥י הָאֲדָמָ֖ה נְאֻם־יְהוָֽה׃

‎<span id="004">4</span> ‏וְנָטִ֤יתִי יָדִי֙ עַל־יְהוּדָ֔ה וְעַ֖ל
כָּל־יוֹשְׁבֵ֣י יְרוּשָׁלִָ֑ם וְהִכְרַתִּ֞י מִן־הַמָּק֤וֹם הַזֶּה֙
אֶת־שְׁאָ֣ר הַבַּ֔עַל אֶת־שֵׁ֥ם הַכְּמָרִ֖ים עִם־הַכֹּהֲנִֽים׃

‎<span id="005">5</span> ‏וְאֶת־הַמִּשְׁתַּחֲוִ֥ים עַל־הַגַּגּ֖וֹת
לִצְבָ֣א הַשָּׁמָ֑יִם וְאֶת־הַמִּֽשְׁתַּחֲוִים֙ הַנִּשְׁבָּעִ֣ים
לַֽיהוָ֔ה וְהַנִּשְׁבָּעִ֖ים בְּמַלְכָּֽם׃

‎<span id="006">6</span> ‏וְאֶת־הַנְּסוֹגִ֖ים מֵאַחֲרֵ֣י יְהוָ֑ה
וַאֲשֶׁ֛ר לֹֽא־בִקְשׁ֥וּ אֶת־יְהוָ֖ה וְלֹ֥א דְרָשֻֽׁהוּ׃

‎<span id="007">7</span> ‏הַ֕ס מִפְּנֵ֖י אֲדֹנָ֣י יְהוִ֑ה כִּ֤י קָרוֹב֙
י֣וֹם יְהוָ֔ה כִּֽי־הֵכִ֧ין יְהוָ֛ה זֶ֖בַח הִקְדִּ֥ישׁ קְרֻאָֽיו׃

‎<span id="008">8</span> ‏וְהָיָ֗ה בְּיוֹם֙ זֶ֣בַח יְהוָ֔ה וּפָקַדְתִּ֥י
עַל־הַשָּׂרִ֖ים וְעַל־בְּנֵ֣י הַמֶּ֑לֶךְ וְעַ֥ל כָּל־הַלֹּבְשִׁ֖ים
מַלְבּ֥וּשׁ נָכְרִֽי׃

‎<span id="009">9</span> ‏וּפָקַדְתִּ֗י עַ֧ל כָּל־הַדּוֹלֵ֛ג
עַל־הַמִּפְתָּ֖ן בַּיּ֣וֹם הַה֑וּא הַֽמְמַלְאִ֛ים בֵּ֥ית אֲדֹנֵיהֶ֖ם
חָמָ֥ס וּמִרְמָֽה׃ ס

‎<span id="010">10</span> ‏וְהָיָה֩ בַיּ֨וֹם הַה֜וּא נְאֻם־יְהוָ֗ה ק֤וֹל
צְעָקָה֙ מִשַּׁ֣עַר הַדָּגִ֔ים וִֽילָלָ֖ה מִן־הַמִּשְׁנֶ֑ה וְשֶׁ֥בֶר
גָּד֖וֹל מֵהַגְּבָעֽוֹת׃

‎<span id="011">11</span> ‏הֵילִ֖ילוּ יֹשְׁבֵ֣י הַמַּכְתֵּ֑שׁ כִּ֤י
נִדְמָה֙ כָּל־עַ֣ם כְּנַ֔עַן נִכְרְת֖וּ כָּל־נְטִ֥ילֵי כָֽסֶף׃

‎<span id="012">12</span> ‏וְהָיָה֙ בָּעֵ֣ת הַהִ֔יא אֲחַפֵּ֥שׂ
אֶת־יְרוּשָׁלִַ֖ם בַּנֵּר֑וֹת וּפָקַדְתִּ֣י עַל־הָאֲנָשִׁ֗ים
הַקֹּֽפְאִים֙ עַל־שִׁמְרֵיהֶ֔ם הָאֹֽמְרִים֙ בִּלְבָבָ֔ם לֹֽא־יֵיטִ֥יב
יְהוָ֖ה וְלֹ֥א יָרֵֽעַ׃

‎<span id="013">13</span> ‏וְהָיָ֤ה חֵילָם֙ לִמְשִׁסָּ֔ה וּבָתֵּיהֶ֖ם
לִשְׁמָמָ֑ה וּבָנ֤וּ בָתִּים֙ וְלֹ֣א יֵשֵׁ֔בוּ וְנָטְע֣וּ כְרָמִ֔ים
וְלֹ֥א יִשְׁתּ֖וּ אֶת־יֵינָֽם׃

‎<span id="014">14</span> ‏קָר֤וֹב יוֹם־יְהוָה֙ הַגָּד֔וֹל קָר֖וֹב
וּמַהֵ֣ר מְאֹ֑ד ק֚וֹל י֣וֹם יְהוָ֔ה מַ֥ר צֹרֵ֖חַ שָׁ֥ם גִּבּֽוֹר׃

‎<span id="015">15</span> ‏י֥וֹם עֶבְרָ֖ה הַיּ֣וֹם הַה֑וּא י֧וֹם צָרָ֣ה
וּמְצוּקָ֗ה י֤וֹם שֹׁאָה֙ וּמְשׁוֹאָ֔ה י֥וֹם חֹ֙שֶׁךְ֙ וַאֲפֵלָ֔ה י֥וֹם
עָנָ֖ן וַעֲרָפֶֽל׃

‎<span id="016">16</span> ‏י֥וֹם שׁוֹפָ֖ר וּתְרוּעָ֑ה עַ֚ל הֶעָרִ֣ים
הַבְּצֻר֔וֹת וְעַ֖ל הַפִּנּ֥וֹת הַגְּבֹהֽוֹת׃

‎<span id="017">17</span> ‏וַהֲצֵרֹ֣תִי לָאָדָ֗ם וְהָֽלְכוּ֙
כַּֽעִוְרִ֔ים כִּ֥י לַֽיהוָ֖ה חָטָ֑אוּ וְשֻׁפַּ֤ךְ דָּמָם֙ כֶּֽעָפָ֔ר
וּלְחֻמָ֖ם כַּגְּלָלִֽים׃

‎<span id="018">18</span> ‏גַּם־כַּסְפָּ֨ם גַּם־זְהָבָ֜ם לֹֽא־יוּכַ֣ל
לְהַצִּילָ֗ם בְּיוֹם֙ עֶבְרַ֣ת יְהוָ֔ה וּבְאֵשׁ֙ קִנְאָת֔וֹ תֵּאָכֵ֖ל
כָּל־הָאָ֑רֶץ כִּֽי־כָלָ֤ה אַךְ־נִבְהָלָה֙ יַֽעֲשֶׂ֔ה אֵ֥ת
כָּל־יֹשְׁבֵ֖י הָאָֽרֶץ׃ ס

1 dəḇar-yəhwâ\| ’ăšer hāyâ ’el-ṣəfanəyâ ben-kûšî ḇen-gəḏaləyâ
ben-’ămarəyâ ben-ḥizəqîyâ bîmê yō’šîyâû ḇen-’āmwōn meleḵə yəhûḏâ:

2 ’āsōf ’āsēf kōl mē‘al pənê hā’ăḏāmâ nə’um-yəhwâ:

3 ’āsēf ’āḏām ûḇəhēmâ ’āsēf ‘wōf-haššāmayim ûḏəḡê hayyām wəhammaḵəšēlwōṯ
’eṯ-hārəšā‘îm wəhiḵəratî ’eṯ-hā’āḏām mē‘al pənê hā’ăḏāmâ nə’um-yəhwâ:

4 wənāṭîṯî yāḏî ‘al-yəhûḏâ wə‘al kāl-ywōšəḇê yərûšālāim wəhiḵəratî
min-hammāqwōm hazzeh ’eṯ-šə’ār hab<sup>a</sup>‘al ’eṯ-šēm hakəmārîm
‘im-hakōhănîm:

5 wə’eṯ-hammišət<sup>a</sup>ḥăwîm ‘al-hagagwōṯ liṣəḇā’ haššāmāyim
wə’eṯ-hammišət<sup>a</sup>ḥăwîm hannišəbā‘îm layhwâ wəhannišəbā‘îm
bəmaləkām:

6 wə’eṯ-hannəswōḡîm mē’<sup>a</sup>ḥărê yəhwâ wa’ăšer lō’-ḇiqəšû
’eṯ-yəhwâ wəlō’ ḏərāšuhû:

7 has mipənê ’ăḏōnāy yəhwih kî qārwōḇ ywōm yəhwâ kî-hēḵîn yəhwâ
zeḇ<sup>a</sup>ḥ hiqədîš qəru’āyw:

8 wəhāyâ bəywōm zeḇ<sup>a</sup>ḥ yəhwâ ûfāqaḏətî ‘al-haśśārîm wə‘al-bənê
hammeleḵə wə‘al kāl-hallōḇəšîm maləbûš nāḵərî:

9 ûfāqaḏətî ‘al kāl-hadwōlēḡ ‘al-hammifətān bayywōm hahû’ haməmalə’îm
bêṯ ’ăḏōnêhem ḥāmās ûmirəmâ: s

10 wəhāyâ ḇayywōm hahû’ nə’um-yəhwâ qwōl ṣə‘āqâ mišš<sup>a</sup>‘ar
hadāḡîm wîlālâ min-hammišəneh wəšeḇer gāḏwōl mēhagəḇā‘wōṯ:

11 hêlîlû yōšəḇê hammaḵətēš kî niḏəmâ kāl-‘am kən<sup>a</sup>‘an
niḵərəṯû kāl-nəṭîlê ḵāsef:

12 wəhāyâ bā‘ēṯ hahî’ ’ăḥapēś ’eṯ-yərûšālaim bannērwōṯ ûfāqaḏətî
‘al-hā’ănāšîm haqqōfə’îm ‘al-šimərêhem hā’ōmərîm biləḇāḇām lō’-yêṭîḇ
yəhwâ wəlō’ yārē‘a:

13 wəhāyâ ḥêlām liməšissâ ûḇātêhem lišəmāmâ ûḇānû ḇātîm wəlō’ yēšēḇû
wənāṭə‘û ḵərāmîm wəlō’ yišətû ’eṯ-yênām:

14 qārwōḇ ywōm-yəhwâ hagāḏwōl qārwōḇ ûmahēr mə’ōḏ qwōl ywōm yəhwâ mar
ṣōrēḥa šām gibwōr:

15 ywōm ‘eḇərâ hayywōm hahû’ ywōm ṣārâ ûməṣûqâ ywōm šō’â ûməšwō’â ywōm
ḥōšeḵə wa’ăfēlâ ywōm ‘ānān w<sup>a</sup>‘ărāfel:

16 ywōm šwōfār ûṯərû‘â ‘al he‘ārîm habəṣurwōṯ wə‘al hapinnwōṯ
hagəḇōhwōṯ:

17 wahăṣērōṯî lā’āḏām wəhāləḵû k<sup>a</sup>‘iwərîm kî layhwâ ḥāṭā’û
wəšupaḵə dāmām ke‘āfār ûləḥumām kagəlālîm:

18 gam-kasəpām gam-zəhāḇām lō’-yûḵal ləhaṣṣîlām bəywōm ‘eḇəraṯ yəhwâ
ûḇə’ēš qinə’āṯwō tē’āḵēl kāl-hā’āreṣ kî-ḵālâ ’aḵə-niḇəhālâ
y<sup>a</sup>‘ăśeh ’ēṯ kāl-yōšəḇê hā’āreṣ: s

------------------------------------------------------------------------

[Next: Zephaniah (Tsephanyah) Chapter 2](zep002)
