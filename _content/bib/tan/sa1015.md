[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa1015)  [KJV](../kjv/sa1015)  [Sep](../sep/sa1015) 
[Vul](../vul/sa1015)   
  
[1 Samuel (1 Shmuel) Index](sa1)  
  [Previous](sa1014)  [Next](sa1016) 

------------------------------------------------------------------------

### Tanach (Hebrew): 1 Samuel (1 Shmuel) Chapter 15

‎<span id="001">1</span> ‏וַיֹּ֤אמֶר שְׁמוּאֵל֙ אֶל־שָׁא֔וּל אֹתִ֨י
שָׁלַ֤ח יְהוָה֙ לִמְשָׁחֳךָ֣ לְמֶ֔לֶךְ עַל־עַמּ֖וֹ עַל־יִשְׂרָאֵ֑ל
וְעַתָּ֣ה שְׁמַ֔ע לְק֖וֹל דִּבְרֵ֥י יְהוָֽה׃ ס

‎<span id="002">2</span> ‏כֹּ֤ה אָמַר֙ יְהוָ֣ה צְבָא֔וֹת פָּקַ֕דְתִּי
אֵ֛ת אֲשֶׁר־עָשָׂ֥ה עֲמָלֵ֖ק לְיִשְׂרָאֵ֑ל אֲשֶׁר־שָׂ֥ם לוֹ֙ בַּדֶּ֔רֶךְ
בַּעֲלֹת֖וֹ מִמִּצְרָֽיִם׃

‎<span id="003">3</span> ‏עַתָּה֩ לֵ֨ךְ וְהִכִּֽיתָ֜ה אֶת־עֲמָלֵ֗ק
וְהַֽחֲרַמְתֶּם֙ אֶת־כָּל־אֲשֶׁר־ל֔וֹ וְלֹ֥א תַחְמֹ֖ל עָלָ֑יו
וְהֵמַתָּ֞ה מֵאִ֣ישׁ עַד־אִשָּׁ֗ה מֵֽעֹלֵל֙ וְעַד־יוֹנֵ֔ק מִשּׁ֣וֹר
וְעַד־שֶׂ֔ה מִגָּמָ֖ל וְעַד־חֲמֽוֹר׃ ס

‎<span id="004">4</span> ‏וַיְשַׁמַּ֤ע שָׁאוּל֙ אֶת־הָעָ֔ם
וַֽיִּפְקְדֵם֙ בַּטְּלָאִ֔ים מָאתַ֥יִם אֶ֖לֶף רַגְלִ֑י וַעֲשֶׂ֥רֶת
אֲלָפִ֖ים אֶת־אִ֥ישׁ יְהוּדָֽה׃

‎<span id="005">5</span> ‏וַיָּבֹ֥א שָׁא֖וּל עַד־עִ֣יר עֲמָלֵ֑ק
וַיָּ֖רֶב בַּנָּֽחַל׃

‎<span id="006">6</span> ‏וַיֹּ֣אמֶר שָׁא֣וּל אֶֽל־הַקֵּינִ֡י לְכוּ֩
סֻּ֨רוּ<sup>3</sup> רְד֜וּ מִתּ֣וֹךְ עֲמָלֵקִ֗י פֶּן־אֹֽסִפְךָ֙ עִמּ֔וֹ
וְאַתָּ֞ה עָשִׂ֤יתָה חֶ֙סֶד֙ עִם־כָּל־בְּנֵ֣י יִשְׂרָאֵ֔ל בַּעֲלוֹתָ֖ם
מִמִּצְרָ֑יִם וַיָּ֥סַר קֵינִ֖י מִתּ֥וֹךְ עֲמָלֵֽק׃

‎<span id="007">7</span> ‏וַיַּ֥ךְ שָׁא֖וּל אֶת־עֲמָלֵ֑ק מֵֽחֲוִילָה֙
בּוֹאֲךָ֣ שׁ֔וּר אֲשֶׁ֖ר עַל־פְּנֵ֥י מִצְרָֽיִם׃

‎<span id="008">8</span> ‏וַיִּתְפֹּ֛שׂ אֶת־אֲגַ֥ג מֶֽלֶךְ־עֲמָלֵ֖ק חָ֑י
וְאֶת־כָּל־הָעָ֖ם הֶחֱרִ֥ים לְפִי־חָֽרֶב׃

‎<span id="009">9</span> ‏וַיַּחְמֹל֩ שָׁא֨וּל וְהָעָ֜ם עַל־אֲגָ֗ג
וְעַל־מֵיטַ֣ב הַצֹּאן֩ וְהַבָּקָ֨ר וְהַמִּשְׁנִ֤ים וְעַל־הַכָּרִים֙
וְעַל־כָּל־הַטּ֔וֹב וְלֹ֥א אָב֖וּ הַחֲרִימָ֑ם וְכָל־הַמְּלָאכָ֛ה
נְמִבְזָ֥ה וְנָמֵ֖ס אֹתָ֥הּ הֶחֱרִֽימוּ׃ פ

‎<span id="010">10</span> ‏וַֽיְהִי֙ דְּבַר־יְהוָ֔ה אֶל־שְׁמוּאֵ֖ל
לֵאמֹֽר׃

‎<span id="011">11</span> ‏נִחַ֗מְתִּי כִּֽי־הִמְלַ֤כְתִּי אֶת־שָׁאוּל֙
לְמֶ֔לֶךְ כִּֽי־שָׁב֙ מֵאַֽחֲרַ֔י וְאֶת־דְּבָרַ֖י לֹ֣א הֵקִ֑ים
וַיִּ֙חַר֙ לִשְׁמוּאֵ֔ל וַיִּזְעַ֥ק אֶל־יְהוָ֖ה כָּל־הַלָּֽיְלָה׃

‎<span id="012">12</span> ‏וַיַּשְׁכֵּ֧ם שְׁמוּאֵ֛ל לִקְרַ֥את שָׁא֖וּל
בַּבֹּ֑קֶר וַיֻּגַּ֨ד לִשְׁמוּאֵ֜ל לֵאמֹ֗ר בָּֽא־שָׁא֤וּל הַכַּרְמֶ֙לָה֙
וְהִנֵּ֨ה מַצִּ֥יב לוֹ֙ יָ֔ד וַיִּסֹּב֙ וַֽיַּעֲבֹ֔ר וַיֵּ֖רֶד
הַגִּלְגָּֽל׃

‎<span id="013">13</span> ‏וַיָּבֹ֥א שְׁמוּאֵ֖ל אֶל־שָׁא֑וּל וַיֹּ֧אמֶר
ל֣וֹ שָׁא֗וּל בָּר֤וּךְ אַתָּה֙ לַֽיהוָ֔ה הֲקִימֹ֖תִי אֶת־דְּבַ֥ר
יְהוָֽה׃

‎<span id="014">14</span> ‏וַיֹּ֣אמֶר שְׁמוּאֵ֔ל וּמֶ֛ה קֽוֹל־הַצֹּ֥אן
הַזֶּ֖ה בְּאָזְנָ֑י וְק֣וֹל הַבָּקָ֔ר אֲשֶׁ֥ר אָנֹכִ֖י שֹׁמֵֽעַ׃

‎<span id="015">15</span> ‏וַיֹּ֨אמֶר שָׁא֜וּל מֵעֲמָלֵקִ֣י הֱבִיא֗וּם
אֲשֶׁ֨ר חָמַ֤ל הָעָם֙ עַל־מֵיטַ֤ב הַצֹּאן֙ וְהַבָּקָ֔ר לְמַ֥עַן זְבֹ֖חַ
לַיהוָ֣ה אֱלֹהֶ֑יךָ וְאֶת־הַיּוֹתֵ֖ר הֶחֱרַֽמְנוּ׃ ס

‎<span id="016">16</span> ‏וַיֹּ֤אמֶר שְׁמוּאֵל֙ אֶל־שָׁא֔וּל הֶ֚רֶף
וְאַגִּ֣ידָה לְּךָ֔ אֵת֩ אֲשֶׁ֨ר דִּבֶּ֧ר יְהוָ֛ה אֵלַ֖י הַלָּ֑יְלָה
ויאמרו וַיֹּ֥אמֶר ל֖וֹ דַּבֵּֽר׃ ס

‎<span id="017">17</span> ‏וַיֹּ֣אמֶר שְׁמוּאֵ֔ל הֲל֗וֹא אִם־קָטֹ֤ן
אַתָּה֙ בְּעֵינֶ֔יךָ רֹ֛אשׁ שִׁבְטֵ֥י יִשְׂרָאֵ֖ל אָ֑תָּה
וַיִּמְשָׁחֲךָ֧ יְהוָ֛ה לְמֶ֖לֶךְ עַל־יִשְׂרָאֵֽל׃

‎<span id="018">18</span> ‏וַיִּשְׁלָחֲךָ֥ יְהוָ֖ה בְּדָ֑רֶךְ וַיֹּ֗אמֶר
לֵ֣ךְ וְהַחֲרַמְתָּ֞ה אֶת־הַֽחַטָּאִים֙ אֶת־עֲמָלֵ֔ק וְנִלְחַמְתָּ֣ ב֔וֹ
עַ֥ד כַּלּוֹתָ֖ם אֹתָֽם׃

‎<span id="019">19</span> ‏וְלָ֥מָּה לֹא־שָׁמַ֖עְתָּ בְּק֣וֹל יְהוָ֑ה
וַתַּ֙עַט֙ אֶל־הַשָּׁלָ֔ל וַתַּ֥עַשׂ הָרַ֖ע בְּעֵינֵ֥י יְהוָֽה׃ ס

‎<span id="020">20</span> ‏וַיֹּ֨אמֶר שָׁא֜וּל אֶל־שְׁמוּאֵ֗ל אֲשֶׁ֤ר
שָׁמַ֙עְתִּי֙ בְּק֣וֹל יְהוָ֔ה וָאֵלֵ֕ךְ בַּדֶּ֖רֶךְ אֲשֶׁר־שְׁלָחַ֣נִי
יְהוָ֑ה וָאָבִ֗יא אֶת־אֲגַג֙ מֶ֣לֶךְ עֲמָלֵ֔ק וְאֶת־עֲמָלֵ֖ק
הֶחֱרַֽמְתִּי׃

‎<span id="021">21</span> ‏וַיִּקַּ֨ח הָעָ֧ם מֵהַשָּׁלָ֛ל צֹ֥אן וּבָקָ֖ר
רֵאשִׁ֣ית הַחֵ֑רֶם לִזְבֹּ֛חַ לַֽיהוָ֥ה אֱלֹהֶ֖יךָ בַּגִּלְגָּֽל׃

‎<span id="022">22</span> ‏וַיֹּ֣אמֶר שְׁמוּאֵ֗ל הַחֵ֤פֶץ לַֽיהוָה֙
בְּעֹל֣וֹת וּזְבָחִ֔ים כִּשְׁמֹ֖עַ בְּק֣וֹל יְהוָ֑ה הִנֵּ֤ה שְׁמֹ֙עַ֙
מִזֶּ֣בַח ט֔וֹב לְהַקְשִׁ֖יב מֵחֵ֥לֶב אֵילִֽים׃

‎<span id="023">23</span> ‏כִּ֤י חַטַּאת־קֶ֙סֶם֙ מֶ֔רִי וְאָ֥וֶן
וּתְרָפִ֖ים הַפְצַ֑ר יַ֗עַן מָאַ֙סְתָּ֙ אֶת־דְּבַ֣ר יְהוָ֔ה
וַיִּמְאָסְךָ֖ מִמֶּֽלֶךְ׃ ס

‎<span id="024">24</span> ‏וַיֹּ֨אמֶר שָׁא֤וּל אֶל־שְׁמוּאֵל֙ חָטָ֔אתִי
כִּֽי־עָבַ֥רְתִּי אֶת־פִּֽי־יְהוָ֖ה וְאֶת־דְּבָרֶ֑יךָ כִּ֤י יָרֵ֙אתִי֙
אֶת־הָעָ֔ם וָאֶשְׁמַ֖ע בְּקוֹלָֽם׃

‎<span id="025">25</span> ‏וְעַתָּ֕ה שָׂ֥א נָ֖א אֶת־חַטָּאתִ֑י וְשׁ֣וּב
עִמִּ֔י וְאֶֽשְׁתַּחֲוֶ֖ה לַֽיהוָֽה׃

‎<span id="026">26</span> ‏וַיֹּ֤אמֶר שְׁמוּאֵל֙ אֶל־שָׁא֔וּל לֹ֥א
אָשׁ֖וּב עִמָּ֑ךְ כִּ֤י מָאַ֙סְתָּה֙ אֶת־דְּבַ֣ר יְהוָ֔ה וַיִּמְאָסְךָ֣
יְהוָ֔ה מִהְי֥וֹת מֶ֖לֶךְ עַל־יִשְׂרָאֵֽל׃ ס

‎<span id="027">27</span> ‏וַיִּסֹּ֥ב שְׁמוּאֵ֖ל לָלֶ֑כֶת וַיַּחֲזֵ֥ק
בִּכְנַף־מְעִיל֖וֹ וַיִּקָּרַֽע׃

‎<span id="028">28</span> ‏וַיֹּ֤אמֶר אֵלָיו֙ שְׁמוּאֵ֔ל קָרַ֨ע יְהוָ֜ה
אֶֽת־מַמְלְכ֧וּת יִשְׂרָאֵ֛ל מֵעָלֶ֖יךָ הַיּ֑וֹם וּנְתָנָ֕הּ לְרֵעֲךָ֖
הַטּ֥וֹב מִמֶּֽךָּ׃

‎<span id="029">29</span> ‏וְגַם֙ נֵ֣צַח יִשְׂרָאֵ֔ל לֹ֥א יְשַׁקֵּ֖ר
וְלֹ֣א יִנָּחֵ֑ם כִּ֣י לֹ֥א אָדָ֛ם ה֖וּא לְהִנָּחֵֽם׃

‎<span id="030">30</span> ‏וַיֹּ֣אמֶר חָטָ֔אתִי עַתָּ֗ה כַּבְּדֵ֥נִי
נָ֛א נֶ֥גֶד זִקְנֵֽי־עַמִּ֖י וְנֶ֣גֶד יִשְׂרָאֵ֑ל וְשׁ֣וּב עִמִּ֔י
וְהִֽשְׁתַּחֲוֵ֖יתִי לַֽיהוָ֥ה אֱלֹהֶֽיךָ׃

‎<span id="031">31</span> ‏וַיָּ֥שָׁב שְׁמוּאֵ֖ל אַחֲרֵ֣י שָׁא֑וּל
וַיִּשְׁתַּ֥חוּ שָׁא֖וּל לַֽיהוָֽה׃ ס

‎<span id="032">32</span> ‏וַיֹּ֣אמֶר שְׁמוּאֵ֗ל הַגִּ֤ישׁוּ אֵלַי֙
אֶת־אֲגַג֙ מֶ֣לֶךְ עֲמָלֵ֔ק וַיֵּ֣לֶךְ אֵלָ֔יו אֲגַ֖ג מַעֲדַנֹּ֑ת
וַיֹּ֣אמֶר אֲגָ֔ג אָכֵ֖ן סָ֥ר מַר־הַמָּֽוֶת׃ ס

‎<span id="033">33</span> ‏וַיֹּ֣אמֶר שְׁמוּאֵ֔ל כַּאֲשֶׁ֨ר שִׁכְּלָ֤ה
נָשִׁים֙ חַרְבֶּ֔ךָ כֵּן־תִּשְׁכַּ֥ל מִנָּשִׁ֖ים אִמֶּ֑ךָ וַיְשַׁסֵּ֨ף
שְׁמוּאֵ֧ל אֶת־אֲגָ֛ג לִפְנֵ֥י יְהוָ֖ה בַּגִּלְגָּֽל׃ ס

‎<span id="034">34</span> ‏וַיֵּ֥לֶךְ שְׁמוּאֵ֖ל הָרָמָ֑תָה וְשָׁא֛וּל
עָלָ֥ה אֶל־בֵּית֖וֹ גִּבְעַ֥ת שָׁאֽוּל׃

‎<span id="035">35</span> ‏וְלֹא־יָסַ֨ף שְׁמוּאֵ֜ל לִרְא֤וֹת
אֶת־שָׁאוּל֙ עַד־י֣וֹם מוֹת֔וֹ כִּֽי־הִתְאַבֵּ֥ל שְׁמוּאֵ֖ל אֶל־שָׁא֑וּל
וַיהוָ֣ה נִחָ֔ם כִּֽי־הִמְלִ֥יךְ אֶת־שָׁא֖וּל עַל־יִשְׂרָאֵֽל׃ פ

1 wayyō’mer šəmû’ēl ’el-šā’ûl ’ōṯî šāl<sup>a</sup>ḥ yəhwâ liməšāḥŏḵā
ləmeleḵə ‘al-‘ammwō ‘al-yiśərā’ēl wə‘atâ šəm<sup>a</sup>‘ ləqwōl diḇərê
yəhwâ: s

2 kōh ’āmar yəhwâ ṣəḇā’wōṯ pāqaḏətî ’ēṯ ’ăšer-‘āśâ ‘ămālēq ləyiśərā’ēl
’ăšer-śām lwō badereḵə b<sup>a</sup>‘ălōṯwō mimmiṣərāyim:

3 ‘atâ lēḵə wəhikîṯâ ’eṯ-‘ămālēq wəh<sup>a</sup>ḥăramətem
’eṯ-kāl-’ăšer-lwō wəlō’ ṯ<sup>a</sup>ḥəmōl ‘ālāyw wəhēmatâ mē’îš
‘aḏ-’iššâ mē‘ōlēl wə‘aḏ-ywōnēq miššwōr wə‘aḏ-śeh migāmāl wə‘aḏ-ḥămwōr: s

4 wayəšamm<sup>a</sup>‘ šā’ûl ’eṯ-hā‘ām wayyifəqəḏēm baṭṭəlā’îm mā’ṯayim
’elef raḡəlî w<sup>a</sup>‘ăśereṯ ’ălāfîm ’eṯ-’îš yəhûḏâ:

5 wayyāḇō’ šā’ûl ‘aḏ-‘îr ‘ămālēq wayyāreḇ bannāḥal:

6 wayyō’mer šā’ûl ’el-haqqênî ləḵû ssurû<sup>3</sup> rəḏû mitwōḵə
‘ămālēqî pen-’ōsifəḵā ‘immwō wə’atâ ‘āśîṯâ ḥeseḏ ‘im-kāl-bənê yiśərā’ēl
b<sup>a</sup>‘ălwōṯām mimmiṣərāyim wayyāsar qênî mitwōḵə ‘ămālēq:

7 wayyaḵə šā’ûl ’eṯ-‘ămālēq mēḥăwîlâ bwō’ăḵā šûr ’ăšer ‘al-pənê
miṣərāyim:

8 wayyiṯəpōś ’eṯ-’ăḡaḡ meleḵə-‘ămālēq ḥāy wə’eṯ-kāl-hā‘ām heḥĕrîm
ləfî-ḥāreḇ:

9 wayy<sup>a</sup>ḥəmōl šā’ûl wəhā‘ām ‘al-’ăḡāḡ wə‘al-mêṭaḇ haṣṣō’n
wəhabāqār wəhammišənîm wə‘al-hakārîm wə‘al-kāl-haṭṭwōḇ wəlō’ ’āḇû
h<sup>a</sup>ḥărîmām wəḵāl-hamməlā’ḵâ nəmiḇəzâ wənāmēs ’ōṯāh heḥĕrîmû: f

10 wayəhî dəḇar-yəhwâ ’el-šəmû’ēl lē’mōr:

11 niḥamətî kî-himəlaḵətî ’eṯ-šā’ûl ləmeleḵə kî-šāḇ mē’<sup>a</sup>ḥăray
wə’eṯ-dəḇāray lō’ hēqîm wayyiḥar lišəmû’ēl wayyizə‘aq ’el-yəhwâ
kāl-hallāyəlâ:

12 wayyašəkēm šəmû’ēl liqəra’ṯ šā’ûl babōqer wayyugaḏ lišəmû’ēl lē’mōr
bā’-šā’ûl hakarəmelâ wəhinnēh maṣṣîḇ lwō yāḏ wayyissōḇ
wayy<sup>a</sup>‘ăḇōr wayyēreḏ hagiləgāl:

13 wayyāḇō’ šəmû’ēl ’el-šā’ûl wayyō’mer lwō šā’ûl bārûḵə ’atâ layhwâ
hăqîmōṯî ’eṯ-dəḇar yəhwâ:

14 wayyō’mer šəmû’ēl ûmeh qwōl-haṣṣō’n hazzeh bə’āzənāy wəqwōl habāqār
’ăšer ’ānōḵî šōmē‘a:

15 wayyō’mer šā’ûl mē‘ămālēqî hĕḇî’ûm ’ăšer ḥāmal hā‘ām ‘al-mêṭaḇ
haṣṣō’n wəhabāqār ləm<sup>a</sup>‘an zəḇōḥa layhwâ ’ĕlōheyḵā
wə’eṯ-hayywōṯēr heḥĕramənû: s

16 wayyō’mer šəmû’ēl ’el-šā’ûl heref wə’agîḏâ lləḵā ’ēṯ ’ăšer diber
yəhwâ ’ēlay hallāyəlâ wayyō’mərû wayyō’mer lwō dabēr: s

17 wayyō’mer šəmû’ēl hălwō’ ’im-qāṭōn ’atâ bə‘êneyḵā rō’š šiḇəṭê
yiśərā’ēl ’ātâ wayyiməšāḥăḵā yəhwâ ləmeleḵə ‘al-yiśərā’ēl:

18 wayyišəlāḥăḵā yəhwâ bəḏāreḵə wayyō’mer lēḵə wəh<sup>a</sup>ḥăramətâ
’eṯ-h<sup>a</sup>ḥaṭṭā’îm ’eṯ-‘ămālēq wəniləḥamətā ḇwō ‘aḏ kallwōṯām
’ōṯām:

19 wəlāmmâ lō’-šām<sup>a</sup>‘ətā bəqwōl yəhwâ wat<sup>a</sup>‘aṭ
’el-haššālāl wat<sup>a</sup>‘aś hār<sup>a</sup>‘ bə‘ênê yəhwâ: s

20 wayyō’mer šā’ûl ’el-šəmû’ēl ’ăšer šām<sup>a</sup>‘ətî bəqwōl yəhwâ
wā’ēlēḵə badereḵə ’ăšer-šəlāḥanî yəhwâ wā’āḇî’ ’eṯ-’ăḡaḡ meleḵə ‘ămālēq
wə’eṯ-‘ămālēq heḥĕramətî:

21 wayyiqq<sup>a</sup>ḥ hā‘ām mēhaššālāl ṣō’n ûḇāqār rē’šîṯ
h<sup>a</sup>ḥērem lizəbōḥa layhwâ ’ĕlōheyḵā bagiləgāl:

22 wayyō’mer šəmû’ēl h<sup>a</sup>ḥēfeṣ layhwâ bə‘ōlwōṯ ûzəḇāḥîm
kišəmō‘a bəqwōl yəhwâ hinnēh šəmō‘a mizzeḇ<sup>a</sup>ḥ ṭwōḇ ləhaqəšîḇ
mēḥēleḇ ’êlîm:

23 kî ḥaṭṭa’ṯ-qesem merî wə’āwen ûṯərāfîm hafəṣar y<sup>a</sup>‘an
mā’asətā ’eṯ-dəḇar yəhwâ wayyimə’āsəḵā mimmeleḵə: s

24 wayyō’mer šā’ûl ’el-šəmû’ēl ḥāṭā’ṯî kî-‘āḇarətî ’eṯ-pî-yəhwâ
wə’eṯ-dəḇāreyḵā kî yārē’ṯî ’eṯ-hā‘ām wā’ešəm<sup>a</sup>‘ bəqwōlām:

25 wə‘atâ śā’ nā’ ’eṯ-ḥaṭṭā’ṯî wəšûḇ ‘immî wə’ešət<sup>a</sup>ḥăweh
layhwâ:

26 wayyō’mer šəmû’ēl ’el-šā’ûl lō’ ’āšûḇ ‘immāḵə kî mā’asətâ ’eṯ-dəḇar
yəhwâ wayyimə’āsəḵā yəhwâ mihəywōṯ meleḵə ‘al-yiśərā’ēl: s

27 wayyissōḇ šəmû’ēl lāleḵeṯ wayy<sup>a</sup>ḥăzēq biḵənaf-mə‘îlwō
wayyiqqār<sup>a</sup>‘:

28 wayyō’mer ’ēlāyw šəmû’ēl qār<sup>a</sup>‘ yəhwâ ’eṯ-mamələḵûṯ
yiśərā’ēl mē‘āleyḵā hayywōm ûnəṯānāh lərē‘ăḵā haṭṭwōḇ mimmeḵḵā:

29 wəḡam nēṣ<sup>a</sup>ḥ yiśərā’ēl lō’ yəšaqqēr wəlō’ yinnāḥēm kî lō’
’āḏām hû’ ləhinnāḥēm:

30 wayyō’mer ḥāṭā’ṯî ‘atâ kabəḏēnî nā’ neḡeḏ ziqənê-‘ammî wəneḡeḏ
yiśərā’ēl wəšûḇ ‘immî wəhišət<sup>a</sup>ḥăwêṯî layhwâ ’ĕlōheyḵā:

31 wayyāšāḇ šəmû’ēl ’<sup>a</sup>ḥărê šā’ûl wayyišət<sup>a</sup>ḥû šā’ûl
layhwâ: s

32 wayyō’mer šəmû’ēl hagîšû ’ēlay ’eṯ-’ăḡaḡ meleḵə ‘ămālēq wayyēleḵə
’ēlāyw ’ăḡaḡ m<sup>a</sup>‘ăḏannōṯ wayyō’mer ’ăḡāḡ ’āḵēn sār
mar-hammāweṯ: s

33 wayyō’mer šəmû’ēl ka’ăšer šikəlâ nāšîm ḥarəbeḵā kēn-tišəkal minnāšîm
’immeḵā wayəšassēf šəmû’ēl ’eṯ-’ăḡāḡ lifənê yəhwâ bagiləgāl: s

34 wayyēleḵə šəmû’ēl hārāmāṯâ wəšā’ûl ‘ālâ ’el-bêṯwō giḇə‘aṯ šā’ûl:

35 wəlō’-yāsaf šəmû’ēl lirə’wōṯ ’eṯ-šā’ûl ‘aḏ-ywōm mwōṯwō kî-hiṯə’abēl
šəmû’ēl ’el-šā’ûl wayhwâ niḥām kî-himəlîḵə ’eṯ-šā’ûl ‘al-yiśərā’ēl: f

------------------------------------------------------------------------

[Next: 1 Samuel (1 Shmuel) Chapter 16](sa1016)
