[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/num035)  [KJV](../kjv/num035)  [Sep](../sep/num035) 
[Vul](../vul/num035)   
  
[Numbers (Bemidbar) Index](num)  
  [Previous](num034)  [Next](num036) 

------------------------------------------------------------------------

### Tanach (Hebrew): Numbers (Bemidbar) Chapter 35

‎<span id="001">1</span> ‏וַיְדַבֵּ֧ר יְהוָ֛ה אֶל־מֹשֶׁ֖ה בְּעַֽרְבֹ֣ת
מוֹאָ֑ב עַל־יַרְדֵּ֥ן יְרֵח֖וֹ לֵאמֹֽר׃

‎<span id="002">2</span> ‏צַו֮ אֶת־בְּנֵ֣י יִשְׂרָאֵל֒ וְנָתְנ֣וּ
לַלְוִיִּ֗ם מִֽנַּחֲלַ֛ת אֲחֻזָּתָ֖ם עָרִ֣ים לָשָׁ֑בֶת וּמִגְרָ֗שׁ
לֶֽעָרִים֙ סְבִיבֹ֣תֵיהֶ֔ם תִּתְּנ֖וּ לַלְוִיִּֽם׃

‎<span id="003">3</span> ‏וְהָי֧וּ הֶֽעָרִ֛ים לָהֶ֖ם לָשָׁ֑בֶת
וּמִגְרְשֵׁיהֶ֗ם יִהְי֤וּ לִבְהֶמְתָּם֙ וְלִרְכֻשָׁ֔ם וּלְכֹ֖ל
חַיָּתָֽם׃

‎<span id="004">4</span> ‏וּמִגְרְשֵׁי֙ הֶֽעָרִ֔ים אֲשֶׁ֥ר תִּתְּנ֖וּ
לַלְוִיִּ֑ם מִקִּ֤יר הָעִיר֙ וָח֔וּצָה אֶ֥לֶף אַמָּ֖ה סָבִֽיב׃

‎<span id="005">5</span> ‏וּמַדֹּתֶ֞ם מִח֣וּץ לָעִ֗יר
אֶת־פְּאַת־קֵ֣דְמָה אַלְפַּ֪יִם בָּֽאַמָּ֟ה וְאֶת־פְּאַת־נֶגֶב֩
אַלְפַּ֨יִם בָּאַמָּ֜ה וְאֶת־פְּאַת־יָ֣ם׀ אַלְפַּ֣יִם בָּֽאַמָּ֗ה וְאֵ֨ת
פְּאַ֥ת צָפ֛וֹן אַלְפַּ֥יִם בָּאַמָּ֖ה וְהָעִ֣יר בַּתָּ֑וֶךְ זֶ֚ה
יִהְיֶ֣ה לָהֶ֔ם מִגְרְשֵׁ֖י הֶעָרִֽים׃

‎<span id="006">6</span> ‏וְאֵ֣ת הֶֽעָרִ֗ים אֲשֶׁ֤ר תִּתְּנוּ֙
לַלְוִיִּ֔ם אֵ֚ת שֵׁשׁ־עָרֵ֣י הַמִּקְלָ֔ט אֲשֶׁ֣ר תִּתְּנ֔וּ לָנֻ֥ס
שָׁ֖מָּה הָרֹצֵ֑חַ וַעֲלֵיהֶ֣ם תִּתְּנ֔וּ אַרְבָּעִ֥ים וּשְׁתַּ֖יִם
עִֽיר׃

‎<span id="007">7</span> ‏כָּל־הֶעָרִ֗ים אֲשֶׁ֤ר תִּתְּנוּ֙ לַלְוִיִּ֔ם
אַרְבָּעִ֥ים וּשְׁמֹנֶ֖ה עִ֑יר אֶתְהֶ֖ן וְאֶת־מִגְרְשֵׁיהֶֽן׃

‎<span id="008">8</span> ‏וְהֶֽעָרִ֗ים אֲשֶׁ֤ר תִּתְּנוּ֙ מֵאֲחֻזַּ֣ת
בְּנֵי־יִשְׂרָאֵ֔ל מֵאֵ֤ת הָרַב֙ תַּרְבּ֔וּ וּמֵאֵ֥ת הַמְעַ֖ט
תַּמְעִ֑יטוּ אִ֗ישׁ כְּפִ֤י נַחֲלָתוֹ֙ אֲשֶׁ֣ר יִנְחָ֔לוּ יִתֵּ֥ן
מֵעָרָ֖יו לַלְוִיִּֽם׃ פ

‎<span id="009">9</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="010">10</span> ‏דַּבֵּר֙ אֶל־בְּנֵ֣י יִשְׂרָאֵ֔ל וְאָמַרְתָּ֖
אֲלֵהֶ֑ם כִּ֥י אַתֶּ֛ם עֹבְרִ֥ים אֶת־הַיַּרְדֵּ֖ן אַ֥רְצָה כְּנָֽעַן׃

‎<span id="011">11</span> ‏וְהִקְרִיתֶ֤ם לָכֶם֙ עָרִ֔ים עָרֵ֥י מִקְלָ֖ט
תִּהְיֶ֣ינָה לָכֶ֑ם וְנָ֥ס שָׁ֙מָּה֙ רֹצֵ֔חַ מַכֵּה־נֶ֖פֶשׁ
בִּשְׁגָגָֽה׃

‎<span id="012">12</span> ‏וְהָי֨וּ לָכֶ֧ם הֶעָרִ֛ים לְמִקְלָ֖ט
מִגֹּאֵ֑ל וְלֹ֤א יָמוּת֙ הָרֹצֵ֔חַ עַד־עָמְד֛וֹ לִפְנֵ֥י הָעֵדָ֖ה
לַמִּשְׁפָּֽט׃

‎<span id="013">13</span> ‏וְהֶעָרִ֖ים אֲשֶׁ֣ר תִּתֵּ֑נוּ שֵׁשׁ־עָרֵ֥י
מִקְלָ֖ט תִּהְיֶ֥ינָה לָכֶֽם׃

‎<span id="014">14</span> ‏אֵ֣ת׀ שְׁלֹ֣שׁ הֶעָרִ֗ים תִּתְּנוּ֙ מֵעֵ֣בֶר
לַיַּרְדֵּ֔ן וְאֵת֙ שְׁלֹ֣שׁ הֶֽעָרִ֔ים תִּתְּנ֖וּ בְּאֶ֣רֶץ כְּנָ֑עַן
עָרֵ֥י מִקְלָ֖ט תִּהְיֶֽינָה׃

‎<span id="015">15</span> ‏לִבְנֵ֣י יִשְׂרָאֵ֗ל וְלַגֵּ֤ר וְלַתּוֹשָׁב֙
בְּתוֹכָ֔ם תִּהְיֶ֛ינָה שֵׁשׁ־הֶעָרִ֥ים הָאֵ֖לֶּה לְמִקְלָ֑ט לָנ֣וּס
שָׁ֔מָּה כָּל־מַכֵּה־נֶ֖פֶשׁ בִּשְׁגָגָֽה׃

‎<span id="016">16</span> ‏וְאִם־בִּכְלִ֨י בַרְזֶ֧ל׀ הִכָּ֛הוּ וַיָּמֹ֖ת
רֹצֵ֣חַֽ ה֑וּא מ֥וֹת יוּמַ֖ת הָרֹצֵֽחַ׃

‎<span id="017">17</span> ‏וְאִ֡ם בְּאֶ֣בֶן יָד֩ אֲשֶׁר־יָמ֨וּת בָּ֥הּ
הִכָּ֛הוּ וַיָּמֹ֖ת רֹצֵ֣חַֽ ה֑וּא מ֥וֹת יוּמַ֖ת הָרֹצֵֽחַ׃

‎<span id="018">18</span> ‏א֡וֹ בִּכְלִ֣י עֵֽץ־יָד֩ אֲשֶׁר־יָמ֨וּת בּ֥וֹ
הִכָּ֛הוּ וַיָּמֹ֖ת רֹצֵ֣חַֽ ה֑וּא מ֥וֹת יוּמַ֖ת הָרֹצֵֽחַ׃

‎<span id="019">19</span> ‏גֹּאֵ֣ל הַדָּ֔ם ה֥וּא יָמִ֖ית אֶת־הָרֹצֵ֑חַ
בְּפִגְעוֹ־ב֖וֹ ה֥וּא יְמִיתֶֽנּוּ׃

‎<span id="020">20</span> ‏וְאִם־בְּשִׂנְאָ֖ה יֶהְדָּפֶ֑נּוּ
אֽוֹ־הִשְׁלִ֥יךְ עָלָ֛יו בִּצְדִיָּ֖ה וַיָּמֹֽת׃

‎<span id="021">21</span> ‏א֣וֹ בְאֵיבָ֞ה הִכָּ֤הוּ בְיָדוֹ֙ וַיָּמֹ֔ת
מֽוֹת־יוּמַ֥ת הַמַּכֶּ֖ה רֹצֵ֣חַֽ ה֑וּא גֹּאֵ֣ל הַדָּ֗ם יָמִ֛ית
אֶת־הָרֹצֵ֖חַ בְּפִגְעוֹ־בֽוֹ׃

‎<span id="022">22</span> ‏וְאִם־בְּפֶ֥תַע בְּלֹא־אֵיבָ֖ה הֲדָפ֑וֹ
אוֹ־הִשְׁלִ֥יךְ עָלָ֛יו כָּל־כְּלִ֖י בְּלֹ֥א צְדִיָּֽה׃

‎<span id="023">23</span> ‏א֣וֹ בְכָל־אֶ֜בֶן אֲשֶׁר־יָמ֥וּת בָּהּ֙
בְּלֹ֣א רְא֔וֹת וַיַּפֵּ֥ל עָלָ֖יו וַיָּמֹ֑ת וְהוּא֙ לֹא־אוֹיֵ֣ב ל֔וֹ
וְלֹ֥א מְבַקֵּ֖שׁ רָעָתֽוֹ׃

‎<span id="024">24</span> ‏וְשָֽׁפְטוּ֙ הָֽעֵדָ֔ה בֵּ֚ין הַמַּכֶּ֔ה
וּבֵ֖ין גֹּאֵ֣ל הַדָּ֑ם עַ֥ל הַמִּשְׁפָּטִ֖ים הָאֵֽלֶּה׃

‎<span id="025">25</span> ‏וְהִצִּ֨ילוּ הָעֵדָ֜ה אֶת־הָרֹצֵ֗חַ מִיַּד֮
גֹּאֵ֣ל הַדָּם֒ וְהֵשִׁ֤יבוּ אֹתוֹ֙ הָֽעֵדָ֔ה אֶל־עִ֥יר מִקְלָט֖וֹ
אֲשֶׁר־נָ֣ס שָׁ֑מָּה וְיָ֣שַׁב בָּ֗הּ עַד־מוֹת֙ הַכֹּהֵ֣ן הַגָּדֹ֔ל
אֲשֶׁר־מָשַׁ֥ח אֹת֖וֹ בְּשֶׁ֥מֶן הַקֹּֽדֶשׁ׃

‎<span id="026">26</span> ‏וְאִם־יָצֹ֥א יֵצֵ֖א הָרֹצֵ֑חַ אֶת־גְּבוּל֙
עִ֣יר מִקְלָט֔וֹ אֲשֶׁ֥ר יָנ֖וּס שָֽׁמָּה׃

‎<span id="027">27</span> ‏וּמָצָ֤א אֹתוֹ֙ גֹּאֵ֣ל הַדָּ֔ם מִח֕וּץ
לִגְב֖וּל עִ֣יר מִקְלָט֑וֹ וְרָצַ֞ח גֹּאֵ֤ל הַדָּם֙ אֶת־הָ֣רֹצֵ֔חַ אֵ֥ין
ל֖וֹ דָּֽם׃

‎<span id="028">28</span> ‏כִּ֣י בְעִ֤יר מִקְלָטוֹ֙ יֵשֵׁ֔ב עַד־מ֖וֹת
הַכֹּהֵ֣ן הַגָּדֹ֑ל וְאַחֲרֵ֥י מוֹת֙ הַכֹּהֵ֣ן הַגָּדֹ֔ל יָשׁוּב֙
הָרֹצֵ֔חַ אֶל־אֶ֖רֶץ אֲחֻזָּתֽוֹ׃

‎<span id="029">29</span> ‏וְהָי֨וּ אֵ֧לֶּה לָכֶ֛ם לְחֻקַּ֥ת מִשְׁפָּ֖ט
לְדֹרֹתֵיכֶ֑ם בְּכֹ֖ל מוֹשְׁבֹתֵיכֶֽם׃

‎<span id="030">30</span> ‏כָּל־מַ֨כֵּה־נֶ֔פֶשׁ לְפִ֣י עֵדִ֔ים יִרְצַ֖ח
אֶת־הָרֹצֵ֑חַ וְעֵ֣ד אֶחָ֔ד לֹא־יַעֲנֶ֥ה בְנֶ֖פֶשׁ לָמֽוּת׃

‎<span id="031">31</span> ‏וְלֹֽא־תִקְח֥וּ כֹ֙פֶר֙ לְנֶ֣פֶשׁ רֹצֵ֔חַ
אֲשֶׁר־ה֥וּא רָשָׁ֖ע לָמ֑וּת כִּי־מ֖וֹת יוּמָֽת׃

‎<span id="032">32</span> ‏וְלֹא־תִקְח֣וּ כֹ֔פֶר לָנ֖וּס אֶל־עִ֣יר
מִקְלָט֑וֹ לָשׁוּב֙ לָשֶׁ֣בֶת בָּאָ֔רֶץ עַד־מ֖וֹת הַכֹּהֵֽן׃

‎<span id="033">33</span> ‏וְלֹא־תַחֲנִ֣יפוּ<sup>3</sup> אֶת־הָאָ֗רֶץ
אֲשֶׁ֤ר אַתֶּם֙ בָּ֔הּ כִּ֣י הַדָּ֔ם ה֥וּא יַחֲנִ֖יף אֶת־הָאָ֑רֶץ
וְלָאָ֣רֶץ לֹֽא־יְכֻפַּ֗ר לַדָּם֙ אֲשֶׁ֣ר שֻׁפַּךְ־בָּ֔הּ כִּי־אִ֖ם
בְּדַ֥ם שֹׁפְכֽוֹ׃

‎<span id="034">34</span> ‏וְלֹ֧א תְטַמֵּ֣א אֶת־הָאָ֗רֶץ אֲשֶׁ֤ר אַתֶּם֙
יֹשְׁבִ֣ים בָּ֔הּ אֲשֶׁ֥ר אֲנִ֖י שֹׁכֵ֣ן בְּתוֹכָ֑הּ כִּ֚י אֲנִ֣י
יְהוָ֔ה שֹׁכֵ֕ן בְּת֖וֹךְ בְּנֵ֥י יִשְׂרָאֵֽל׃ פ

1 wayəḏabēr yəhwâ ’el-mōšeh bə‘arəḇōṯ mwō’āḇ ‘al-yarədēn yərēḥwō lē’mōr:

2 ṣaw ’eṯ-bənê yiśərā’ēl wənāṯənû laləwîyim minn<sup>a</sup>ḥălaṯ
’ăḥuzzāṯām ‘ārîm lāšāḇeṯ ûmiḡərāš le‘ārîm səḇîḇōṯêhem titənû laləwîyim:

3 wəhāyû he‘ārîm lâem lāšāḇeṯ ûmiḡərəšêhem yihəyû liḇəhemətām
wəlirəḵušām ûləḵōl ḥayyāṯām:

4 ûmiḡərəšê he‘ārîm ’ăšer titənû laləwîyim miqqîr hā‘îr wāḥûṣâ ’elef
’ammâ sāḇîḇ:

5 ûmadōṯem miḥûṣ lā‘îr ’eṯ-pə’aṯ-qēḏəmâ ’aləpayim bā’ammâ
wə’eṯ-pə’aṯ-neḡeḇ ’aləpayim bā’ammâ wə’eṯ-pə’aṯ-yām\| ’aləpayim bā’ammâ
wə’ēṯ pə’aṯ ṣāfwōn ’aləpayim bā’ammâ wəhā‘îr batāweḵə zeh yihəyeh lâem
miḡərəšê he‘ārîm:

6 wə’ēṯ he‘ārîm ’ăšer titənû laləwîyim ’ēṯ šēš-‘ārê hammiqəlāṭ ’ăšer
titənû lānus šāmmâ hārōṣēḥa w<sup>a</sup>‘ălêhem titənû ’arəbā‘îm
ûšətayim ‘îr:

7 kāl-he‘ārîm ’ăšer titənû laləwîyim ’arəbā‘îm ûšəmōneh ‘îr ’eṯəhen
wə’eṯ-miḡərəšêhen:

8 wəhe‘ārîm ’ăšer titənû mē’ăḥuzzaṯ bənê-yiśərā’ēl mē’ēṯ hāraḇ tarəbû
ûmē’ēṯ hamə‘aṭ tamə‘îṭû ’îš kəfî n<sup>a</sup>ḥălāṯwō ’ăšer yinəḥālû
yitēn mē‘ārāyw laləwîyim: f

9 wayəḏabēr yəhwâ ’el-mōšeh llē’mōr:

10 dabēr ’el-bənê yiśərā’ēl wə’āmarətā ’ălēhem kî ’atem ‘ōḇərîm
’eṯ-hayyarədēn ’arəṣâ kənā‘an:

11 wəhiqərîṯem lāḵem ‘ārîm ‘ārê miqəlāṭ tihəyeynâ lāḵem wənās šāmmâ
rōṣēḥa makēh-nefeš bišəḡāḡâ:

12 wəhāyû lāḵem he‘ārîm ləmiqəlāṭ migō’ēl wəlō’ yāmûṯ hārōṣēḥa
‘aḏ-‘āməḏwō lifənê hā‘ēḏâ lammišəpāṭ:

13 wəhe‘ārîm ’ăšer titēnû šēš-‘ārê miqəlāṭ tihəyeynâ lāḵem:

14 ’ēṯ\| šəlōš he‘ārîm titənû mē‘ēḇer layyarədēn wə’ēṯ šəlōš he‘ārîm
titənû bə’ereṣ kənā‘an ‘ārê miqəlāṭ tihəyeynâ:

15 liḇənê yiśərā’ēl wəlagēr wəlatwōšāḇ bəṯwōḵām tihəyeynâ šēš-he‘ārîm
hā’ēlleh ləmiqəlāṭ lānûs šāmmâ kāl-makēh-nefeš bišəḡāḡâ:

16 wə’im-biḵəlî ḇarəzel\| hikâû wayyāmōṯ rōṣēḥa hû’ mwōṯ yûmaṯ hārōṣēḥa:

17 wə’im bə’eḇen yāḏ ’ăšer-yāmûṯ bāh hikâû wayyāmōṯ rōṣēḥa hû’ mwōṯ
yûmaṯ hārōṣēḥa:

18 ’wō biḵəlî ‘ēṣ-yāḏ ’ăšer-yāmûṯ bwō hikâû wayyāmōṯ rōṣēḥa hû’ mwōṯ
yûmaṯ hārōṣēḥa:

19 gō’ēl hadām hû’ yāmîṯ ’eṯ-hārōṣēḥa bəfiḡə‘wō-ḇwō hû’ yəmîṯennû:

20 wə’im-bəśinə’â yehədāfennû ’wō-hišəlîḵə ‘ālāyw biṣəḏîyâ wayyāmōṯ:

21 ’wō ḇə’êḇâ hikâû ḇəyāḏwō wayyāmōṯ mwōṯ-yûmaṯ hammakeh rōṣēḥa hû’
gō’ēl hadām yāmîṯ ’eṯ-hārōṣēḥa bəfiḡə‘wō-ḇwō:

22 wə’im-bəfeṯ<sup>a</sup>‘ bəlō’-’êḇâ hăḏāfwō ’wō-hišəlîḵə ‘ālāyw
kāl-kəlî bəlō’ ṣəḏîyâ:

23 ’wō ḇəḵāl-’eḇen ’ăšer-yāmûṯ bāh bəlō’ rə’wōṯ wayyapēl ‘ālāyw wayyāmōṯ
wəhû’ lō’-’wōyēḇ lwō wəlō’ məḇaqqēš rā‘āṯwō:

24 wəšāfəṭû hā‘ēḏâ bên hammakeh ûḇên gō’ēl hadām ‘al hammišəpāṭîm
hā’ēlleh:

25 wəhiṣṣîlû hā‘ēḏâ ’eṯ-hārōṣēḥa mîyaḏ gō’ēl hadām wəhēšîḇû ’ōṯwō hā‘ēḏâ
’el-‘îr miqəlāṭwō ’ăšer-nās šāmmâ wəyāšaḇ bāh ‘aḏ-mwōṯ hakōhēn hagāḏōl
’ăšer-māš<sup>a</sup>ḥ ’ōṯwō bəšemen haqqōḏeš:

26 wə’im-yāṣō’ yēṣē’ hārōṣēḥa ’eṯ-gəḇûl ‘îr miqəlāṭwō ’ăšer yānûs šāmmâ:

27 ûmāṣā’ ’ōṯwō gō’ēl hadām miḥûṣ liḡəḇûl ‘îr miqəlāṭwō
wərāṣ<sup>a</sup>ḥ gō’ēl hadām ’eṯ-hārōṣēḥa ’ên lwō dām:

28 kî ḇə‘îr miqəlāṭwō yēšēḇ ‘aḏ-mwōṯ hakōhēn hagāḏōl wə’<sup>a</sup>ḥărê
mwōṯ hakōhēn hagāḏōl yāšûḇ hārōṣēḥa ’el-’ereṣ ’ăḥuzzāṯwō:

29 wəhāyû ’ēlleh lāḵem ləḥuqqaṯ mišəpāṭ ləḏōrōṯêḵem bəḵōl mwōšəḇōṯêḵem:

30 kāl-makēh-nefeš ləfî ‘ēḏîm yirəṣ<sup>a</sup>ḥ ’eṯ-hārōṣēḥa wə‘ēḏ
’eḥāḏ lō’-y<sup>a</sup>‘ăneh ḇənefeš lāmûṯ:

31 wəlō’-ṯiqəḥû ḵōfer lənefeš rōṣēḥa ’ăšer-hû’ rāšā‘ lāmûṯ kî-mwōṯ
yûmāṯ:

32 wəlō’-ṯiqəḥû ḵōfer lānûs ’el-‘îr miqəlāṭwō lāšûḇ lāšeḇeṯ bā’āreṣ
‘aḏ-mwōṯ hakōhēn:

33 wəlō’-ṯ<sup>a</sup>ḥănîfû<sup>3</sup> ’eṯ-hā’āreṣ ’ăšer ’atem bāh kî
hadām hû’ y<sup>a</sup>ḥănîf ’eṯ-hā’āreṣ wəlā’āreṣ lō’-yəḵupar ladām
’ăšer šupaḵə-bāh kî-’im bəḏam šōfəḵwō:

34 wəlō’ ṯəṭammē’ ’eṯ-hā’āreṣ ’ăšer ’atem yōšəḇîm bāh ’ăšer ’ănî šōḵēn
bəṯwōḵāh kî ’ănî yəhwâ šōḵēn bəṯwōḵə bənê yiśərā’ēl: f

------------------------------------------------------------------------

[Next: Numbers (Bemidbar) Chapter 36](num036)
