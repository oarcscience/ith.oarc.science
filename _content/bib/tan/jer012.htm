<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Tanach, full text etext at Intangible Textual Heritage">
<META name="keywords" content="Bible Scripture Tanach Judaism Jewish Hebrew">
<TITLE>Tanach: Jeremiah (Yermiyah): Jeremiah (Yermiyah) Chapter 12</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/jer012.htm">Polyglot</A>&nbsp;
<A HREF="../kjv/jer012.htm">KJV</A>&nbsp;
<A HREF="../sep/jer012.htm">Sep</A>&nbsp;
<A HREF="../vul/jer012.htm">Vul</A>&nbsp;

<BR>
<BR><A HREF="jer.htm">Jeremiah (Yermiyah) Index</A><BR>
&nbsp;
<A HREF="jer011.htm">Previous</A>&nbsp;
<A HREF="jer013.htm">Next</A>&nbsp;
</CENTER>
<HR>
</P>
<H3 ALIGN="CENTER">Tanach (Hebrew): Jeremiah (Yermiyah) Chapter 12</H3><TABLE WIDTH="100%" BORDER="1">
<TR>
<TD WIDTH="50%" VALIGN="TOP">
<P ALIGN="RIGHT"><span lang="he">&#8206;<a name="001">1</A>&nbsp;&#8207;צַדִּ֤יק אַתָּה֙ יְהוָ֔ה כִּ֥י אָרִ֖יב אֵלֶ֑יךָ אַ֤ךְ מִשְׁפָּטִים֙ אֲדַבֵּ֣ר אוֹתָ֔ךְ מַדּ֗וּעַ דֶּ֤רֶךְ רְשָׁעִים֙ צָלֵ֔חָה שָׁל֖וּ כָּל־בֹּ֥גְדֵי בָֽגֶד׃ </P>
<P ALIGN="RIGHT"><span lang="he">&#8206;<a name="002">2</A>&nbsp;&#8207;נְטַעְתָּם֙ גַּם־שֹׁרָ֔שׁוּ יֵלְכ֖וּ גַּם־עָ֣שׂוּ פֶ֑רִי קָר֤וֹב אַתָּה֙ בְּפִיהֶ֔ם וְרָח֖וֹק מִכִּלְיוֹתֵיהֶֽם׃ </P>
<P ALIGN="RIGHT"><span lang="he">&#8206;<a name="003">3</A>&nbsp;&#8207;וְאַתָּ֤ה יְהוָה֙ יְדַעְתָּ֔נִי תִּרְאֵ֕נִי וּבָחַנְתָּ֥ לִבִּ֖י אִתָּ֑ךְ הַתִּקֵם֙ כְּצֹ֣אן לְטִבְחָ֔ה וְהַקְדִּשֵׁ֖ם לְי֥וֹם הֲרֵגָֽה׃ ס</P>
<P ALIGN="RIGHT"><span lang="he">&#8206;<a name="004">4</A>&nbsp;&#8207;עַד־מָתַי֙ תֶּאֱבַ֣ל הָאָ֔רֶץ וְעֵ֥שֶׂב כָּל־הַשָּׂדֶ֖ה יִיבָ֑שׁ מֵרָעַ֣ת יֹֽשְׁבֵי־בָ֗הּ סָפְתָ֤ה בְהֵמוֹת֙ וָע֔וֹף כִּ֣י אָמְר֔וּ לֹ֥א יִרְאֶ֖ה אֶת־אַחֲרִיתֵֽנוּ׃ </P>
<P ALIGN="RIGHT"><span lang="he">&#8206;<a name="005">5</A>&nbsp;&#8207;כִּ֣י אֶת־רַגְלִ֥ים׀ רַ֙צְתָּה֙ וַיַּלְא֔וּךָ וְאֵ֥יךְ תְּתַֽחֲרֶ֖ה אֶת־הַסּוּסִ֑ים וּבְאֶ֤רֶץ שָׁלוֹם֙ אַתָּ֣ה בוֹטֵ֔חַ וְאֵ֥יךְ תַּעֲשֶׂ֖ה בִּגְא֥וֹן הַיַּרְדֵּֽן׃ </P>
<P ALIGN="RIGHT"><span lang="he">&#8206;<a name="006">6</A>&nbsp;&#8207;כִּ֧י גַם־אַחֶ֣יךָ וּבֵית־אָבִ֗יךָ גַּם־הֵ֙מָּה֙ בָּ֣גְדוּ בָ֔ךְ גַּם־הֵ֛מָּה קָרְא֥וּ אַחֲרֶ֖יךָ מָלֵ֑א אַל־תַּאֲמֵ֣ן בָּ֔ם כִּֽי־יְדַבְּר֥וּ אֵלֶ֖יךָ טוֹבֽוֹת׃ ס</P>
<P ALIGN="RIGHT"><span lang="he">&#8206;<a name="007">7</A>&nbsp;&#8207;עָזַ֙בְתִּי֙ אֶת־בֵּיתִ֔י נָטַ֖שְׁתִּי אֶת־נַחֲלָתִ֑י נָתַ֛תִּי אֶת־יְדִד֥וּת נַפְשִׁ֖י בְּכַ֥ף אֹיְבֶֽיהָ׃ </P>
<P ALIGN="RIGHT"><span lang="he">&#8206;<a name="008">8</A>&nbsp;&#8207;הָיְתָה־לִּ֥י נַחֲלָתִ֖י כְּאַרְיֵ֣ה בַיָּ֑עַר נָתְנָ֥ה עָלַ֛י בְּקוֹלָ֖הּ עַל־כֵּ֥ן שְׂנֵאתִֽיהָ׃ </P>
<P ALIGN="RIGHT"><span lang="he">&#8206;<a name="009">9</A>&nbsp;&#8207;הַעַ֨יִט צָב֤וּעַ נַחֲלָתִי֙ לִ֔י הַעַ֖יִט סָבִ֣יב עָלֶ֑יהָ לְכ֗וּ אִסְפ֛וּ כָּל־חַיַּ֥ת הַשָּׂדֶ֖ה הֵתָ֥יוּ לְאָכְלָֽה׃ </P>
<P ALIGN="RIGHT"><span lang="he">&#8206;<a name="010">10</A>&nbsp;&#8207;רֹעִ֤ים רַבִּים֙ שִֽׁחֲת֣וּ כַרְמִ֔י בֹּסְס֖וּ אֶת־חֶלְקָתִ֑י נָֽתְנ֛וּ אֶת־חֶלְקַ֥ת חֶמְדָּתִ֖י לְמִדְבַּ֥ר שְׁמָמָֽה׃ </P>
<P ALIGN="RIGHT"><span lang="he">&#8206;<a name="011">11</A>&nbsp;&#8207;שָׂמָהּ֙ לִשְׁמָמָ֔ה אָבְלָ֥ה עָלַ֖י שְׁמֵמָ֑ה נָשַׁ֙מָּה֙ כָּל־הָאָ֔רֶץ כִּ֛י אֵ֥ין אִ֖ישׁ שָׂ֥ם עַל־לֵֽב׃ </P>
<P ALIGN="RIGHT"><span lang="he">&#8206;<a name="012">12</A>&nbsp;&#8207;עַֽל־כָּל־שְׁפָיִ֣ם בַּמִּדְבָּ֗ר בָּ֚אוּ שֹֽׁדְדִ֔ים כִּ֣י חֶ֤רֶב לַֽיהוָה֙ אֹֽכְלָ֔ה מִקְצֵה־אֶ֖רֶץ וְעַד־קְצֵ֣ה הָאָ֑רֶץ אֵ֥ין שָׁל֖וֹם לְכָל־בָּשָֽׂר׃ ס</P>
<P ALIGN="RIGHT"><span lang="he">&#8206;<a name="013">13</A>&nbsp;&#8207;זָרְע֤וּ חִטִּים֙ וְקֹצִ֣ים קָצָ֔רוּ נֶחְל֖וּ לֹ֣א יוֹעִ֑לוּ וּבֹ֙שׁוּ֙ מִתְּבוּאֹ֣תֵיכֶ֔ם מֵחֲר֖וֹן אַף־יְהוָֽה׃ ס</P>
<P ALIGN="RIGHT"><span lang="he">&#8206;<a name="014">14</A>&nbsp;&#8207;כֹּ֣ה׀ אָמַ֣ר יְהוָ֗ה עַל־כָּל־שְׁכֵנַי֙ הָֽרָעִ֔ים הַנֹּֽגְעִים֙ בַּֽנַּחֲלָ֔ה אֲשֶׁר־הִנְחַ֥לְתִּי אֶת־עַמִּ֖י אֶת־יִשְׂרָאֵ֑ל הִנְנִ֤י נֹֽתְשָׁם֙ מֵעַ֣ל אַדְמָתָ֔ם וְאֶת־בֵּ֥ית יְהוּדָ֖ה אֶתּ֥וֹשׁ מִתּוֹכָֽם׃ </P>
<P ALIGN="RIGHT"><span lang="he">&#8206;<a name="015">15</A>&nbsp;&#8207;וְהָיָ֗ה אַֽחֲרֵי֙ נָתְשִׁ֣י אוֹתָ֔ם אָשׁ֖וּב וְרִֽחַמְתִּ֑ים וַהֲשִׁבֹתִ֛ים אִ֥ישׁ לְנַחֲלָת֖וֹ וְאִ֥ישׁ לְאַרְצֽוֹ׃ </P>
<P ALIGN="RIGHT"><span lang="he">&#8206;<a name="016">16</A>&nbsp;&#8207;וְהָיָ֡ה אִם־לָמֹ֣ד יִלְמְדוּ֩ אֶת־דַּֽרְכֵ֨י עַמִּ֜י לְהִשָּׁבֵ֤עַ בִּשְׁמִי֙ חַי־יְהוָ֔ה כַּאֲשֶׁ֤ר לִמְּדוּ֙ אֶת־עַמִּ֔י לְהִשָּׁבֵ֖עַ בַּבָּ֑עַל וְנִבְנ֖וּ בְּת֥וֹךְ עַמִּֽי׃ </P>
<P ALIGN="RIGHT"><span lang="he">&#8206;<a name="017">17</A>&nbsp;&#8207;וְאִ֖ם לֹ֣א יִשְׁמָ֑עוּ וְנָ֨תַשְׁתִּ֜י אֶת־הַגּ֥וֹי הַה֛וּא נָת֥וֹשׁ וְאַבֵּ֖ד נְאֻם־יְהוָֽה׃ ס</P>
</TD>
<TD WIDTH="50%">
<P>1&nbsp;&#x1E63;ad&icirc;q &#8217;at&acirc; y&#601;hw&acirc; k&icirc; &#8217;&#257;r&icirc;&#x1E07; &#8217;&#275;ley&#x1E35;&#257; &#8217;a&#x1E35;&#601; mi&#353;&#601;p&#257;&#x1E6D;&icirc;m &#8217;&#259;&#x1E0F;ab&#275;r &#8217;w&#333;&#x1E6F;&#257;&#x1E35;&#601; mad&ucirc;&#8216;a dere&#x1E35;&#601; r&#601;&#353;&#257;&#8216;&icirc;m &#x1E63;&#257;l&#275;&#x1E25;&acirc; &#353;&#257;l&ucirc; k&#257;l-b&#333;&#x1E21;&#601;&#x1E0F;&ecirc; &#x1E07;&#257;&#x1E21;e&#x1E0F;: </P>
<P>2&nbsp;n&#601;&#x1E6D;<sup>a</sup>&#8216;&#601;t&#257;m gam-&#353;&#333;r&#257;&#353;&ucirc; y&#275;l&#601;&#x1E35;&ucirc; gam-&#8216;&#257;&#347;&ucirc; fer&icirc; q&#257;rw&#333;&#x1E07; &#8217;at&acirc; b&#601;f&icirc;hem w&#601;r&#257;&#x1E25;w&#333;q mikil&#601;yw&#333;&#x1E6F;&ecirc;hem: </P>
<P>3&nbsp;w&#601;&#8217;at&acirc; y&#601;hw&acirc; y&#601;&#x1E0F;<sup>a</sup>&#8216;&#601;t&#257;n&icirc; tir&#601;&#8217;&#275;n&icirc; &ucirc;&#x1E07;&#257;&#x1E25;an&#601;t&#257; lib&icirc; &#8217;it&#257;&#x1E35;&#601; hatiq&#275;m k&#601;&#x1E63;&#333;&#8217;n l&#601;&#x1E6D;i&#x1E07;&#601;&#x1E25;&acirc; w&#601;haq&#601;di&#353;&#275;m l&#601;yw&#333;m h&#259;r&#275;&#x1E21;&acirc;: s</P>
<P>4&nbsp;&#8216;a&#x1E0F;-m&#257;&#x1E6F;ay te&#8217;&#277;&#x1E07;al h&#257;&#8217;&#257;re&#x1E63; w&#601;&#8216;&#275;&#347;e&#x1E07; k&#257;l-ha&#347;&#347;&#257;&#x1E0F;eh y&icirc;&#x1E07;&#257;&#353; m&#275;r&#257;&#8216;a&#x1E6F; y&#333;&#353;&#601;&#x1E07;&ecirc;-&#x1E07;&#257;h s&#257;f&#601;&#x1E6F;&acirc; &#x1E07;&#601;h&#275;mw&#333;&#x1E6F; w&#257;&#8216;w&#333;f k&icirc; &#8217;&#257;m&#601;r&ucirc; l&#333;&#8217; yir&#601;&#8217;eh &#8217;e&#x1E6F;-&#8217;<sup>a</sup>&#x1E25;&#259;r&icirc;&#x1E6F;&#275;n&ucirc;: </P>
<P>5&nbsp;k&icirc; &#8217;e&#x1E6F;-ra&#x1E21;&#601;l&icirc;m| ra&#x1E63;&#601;t&acirc; wayyal&#601;&#8217;&ucirc;&#x1E35;&#257; w&#601;&#8217;&ecirc;&#x1E35;&#601; t&#601;&#x1E6F;<sup>a</sup>&#x1E25;&#259;reh &#8217;e&#x1E6F;-hass&ucirc;s&icirc;m &ucirc;&#x1E07;&#601;&#8217;ere&#x1E63; &#353;&#257;lw&#333;m &#8217;at&acirc; &#x1E07;w&#333;&#x1E6D;&#275;&#x1E25;a w&#601;&#8217;&ecirc;&#x1E35;&#601; t<sup>a</sup>&#8216;&#259;&#347;eh bi&#x1E21;&#601;&#8217;w&#333;n hayyar&#601;d&#275;n: </P>
<P>6&nbsp;k&icirc; &#x1E21;am-&#8217;<sup>a</sup>&#x1E25;ey&#x1E35;&#257; &ucirc;&#x1E07;&ecirc;&#x1E6F;-&#8217;&#257;&#x1E07;&icirc;&#x1E35;&#257; gam-h&#275;mm&acirc; b&#257;&#x1E21;&#601;&#x1E0F;&ucirc; &#x1E07;&#257;&#x1E35;&#601; gam-h&#275;mm&acirc; q&#257;r&#601;&#8217;&ucirc; &#8217;<sup>a</sup>&#x1E25;&#259;rey&#x1E35;&#257; m&#257;l&#275;&#8217; &#8217;al-ta&#8217;&#259;m&#275;n b&#257;m k&icirc;-y&#601;&#x1E0F;ab&#601;r&ucirc; &#8217;&#275;ley&#x1E35;&#257; &#x1E6D;w&#333;&#x1E07;w&#333;&#x1E6F;: s</P>
<P>7&nbsp;&#8216;&#257;za&#x1E07;&#601;t&icirc; &#8217;e&#x1E6F;-b&ecirc;&#x1E6F;&icirc; n&#257;&#x1E6D;a&#353;&#601;t&icirc; &#8217;e&#x1E6F;-n<sup>a</sup>&#x1E25;&#259;l&#257;&#x1E6F;&icirc; n&#257;&#x1E6F;at&icirc; &#8217;e&#x1E6F;-y&#601;&#x1E0F;i&#x1E0F;&ucirc;&#x1E6F; naf&#601;&#353;&icirc; b&#601;&#x1E35;af &#8217;&#333;y&#601;&#x1E07;eyh&#257;: </P>
<P>8&nbsp;h&#257;y&#601;&#x1E6F;&acirc;-ll&icirc; n<sup>a</sup>&#x1E25;&#259;l&#257;&#x1E6F;&icirc; k&#601;&#8217;ar&#601;y&#275;h &#x1E07;ayy&#257;&#8216;ar n&#257;&#x1E6F;&#601;n&acirc; &#8216;&#257;lay b&#601;qw&#333;l&#257;h &#8216;al-k&#275;n &#347;&#601;n&#275;&#8217;&#x1E6F;&icirc;h&#257;: </P>
<P>9&nbsp;h<sup>a</sup>&#8216;ayi&#x1E6D; &#x1E63;&#257;&#x1E07;&ucirc;&#8216;a n<sup>a</sup>&#x1E25;&#259;l&#257;&#x1E6F;&icirc; l&icirc; h<sup>a</sup>&#8216;ayi&#x1E6D; s&#257;&#x1E07;&icirc;&#x1E07; &#8216;&#257;leyh&#257; l&#601;&#x1E35;&ucirc; &#8217;is&#601;f&ucirc; k&#257;l-&#x1E25;ayya&#x1E6F; ha&#347;&#347;&#257;&#x1E0F;eh h&#275;&#x1E6F;&#257;y&ucirc; l&#601;&#8217;&#257;&#x1E35;&#601;l&acirc;: </P>
<P>10&nbsp;r&#333;&#8216;&icirc;m rab&icirc;m &#353;i&#x1E25;&#259;&#x1E6F;&ucirc; &#x1E35;ar&#601;m&icirc; b&#333;s&#601;s&ucirc; &#8217;e&#x1E6F;-&#x1E25;el&#601;q&#257;&#x1E6F;&icirc; n&#257;&#x1E6F;&#601;n&ucirc; &#8217;e&#x1E6F;-&#x1E25;el&#601;qa&#x1E6F; &#x1E25;em&#601;d&#257;&#x1E6F;&icirc; l&#601;mi&#x1E0F;&#601;bar &#353;&#601;m&#257;m&acirc;: </P>
<P>11&nbsp;&#347;&#257;m&#257;h li&#353;&#601;m&#257;m&acirc; &#8217;&#257;&#x1E07;&#601;l&acirc; &#8216;&#257;lay &#353;&#601;m&#275;m&acirc; n&#257;&#353;amm&acirc; k&#257;l-h&#257;&#8217;&#257;re&#x1E63; k&icirc; &#8217;&ecirc;n &#8217;&icirc;&#353; &#347;&#257;m &#8216;al-l&#275;&#x1E07;: </P>
<P>12&nbsp;&#8216;al-k&#257;l-&#353;&#601;f&#257;yim bammi&#x1E0F;&#601;b&#257;r b&#257;&#8217;&ucirc; &#353;&#333;&#x1E0F;&#601;&#x1E0F;&icirc;m k&icirc; &#x1E25;ere&#x1E07; layhw&acirc; &#8217;&#333;&#x1E35;&#601;l&acirc; miq&#601;&#x1E63;&#275;h-&#8217;ere&#x1E63; w&#601;&#8216;a&#x1E0F;-q&#601;&#x1E63;&#275;h h&#257;&#8217;&#257;re&#x1E63; &#8217;&ecirc;n &#353;&#257;lw&#333;m l&#601;&#x1E35;&#257;l-b&#257;&#347;&#257;r: s</P>
<P>13&nbsp;z&#257;r&#601;&#8216;&ucirc; &#x1E25;i&#x1E6D;&#x1E6D;&icirc;m w&#601;q&#333;&#x1E63;&icirc;m q&#257;&#x1E63;&#257;r&ucirc; ne&#x1E25;&#601;l&ucirc; l&#333;&#8217; yw&#333;&#8216;il&ucirc; &ucirc;&#x1E07;&#333;&#353;&ucirc; mit&#601;&#x1E07;&ucirc;&#8217;&#333;&#x1E6F;&ecirc;&#x1E35;em m&#275;&#x1E25;&#259;rw&#333;n &#8217;af-y&#601;hw&acirc;: s</P>
<P>14&nbsp;k&#333;h| &#8217;&#257;mar y&#601;hw&acirc; &#8216;al-k&#257;l-&#353;&#601;&#x1E35;&#275;nay h&#257;r&#257;&#8216;&icirc;m hann&#333;&#x1E21;&#601;&#8216;&icirc;m bann<sup>a</sup>&#x1E25;&#259;l&acirc; &#8217;&#259;&#353;er-hin&#601;&#x1E25;al&#601;t&icirc; &#8217;e&#x1E6F;-&#8216;amm&icirc; &#8217;e&#x1E6F;-yi&#347;&#601;r&#257;&#8217;&#275;l hin&#601;n&icirc; n&#333;&#x1E6F;&#601;&#353;&#257;m m&#275;&#8216;al &#8217;a&#x1E0F;&#601;m&#257;&#x1E6F;&#257;m w&#601;&#8217;e&#x1E6F;-b&ecirc;&#x1E6F; y&#601;h&ucirc;&#x1E0F;&acirc; &#8217;etw&#333;&#353; mitw&#333;&#x1E35;&#257;m: </P>
<P>15&nbsp;w&#601;h&#257;y&acirc; &#8217;<sup>a</sup>&#x1E25;&#259;r&ecirc; n&#257;&#x1E6F;&#601;&#353;&icirc; &#8217;w&#333;&#x1E6F;&#257;m &#8217;&#257;&#353;&ucirc;&#x1E07; w&#601;ri&#x1E25;am&#601;t&icirc;m wah&#259;&#353;i&#x1E07;&#333;&#x1E6F;&icirc;m &#8217;&icirc;&#353; l&#601;n<sup>a</sup>&#x1E25;&#259;l&#257;&#x1E6F;w&#333; w&#601;&#8217;&icirc;&#353; l&#601;&#8217;ar&#601;&#x1E63;w&#333;: </P>
<P>16&nbsp;w&#601;h&#257;y&acirc; &#8217;im-l&#257;m&#333;&#x1E0F; yil&#601;m&#601;&#x1E0F;&ucirc; &#8217;e&#x1E6F;-dar&#601;&#x1E35;&ecirc; &#8216;amm&icirc; l&#601;hi&#353;&#353;&#257;&#x1E07;&#275;&#8216;a bi&#353;&#601;m&icirc; &#x1E25;ay-y&#601;hw&acirc; ka&#8217;&#259;&#353;er limm&#601;&#x1E0F;&ucirc; &#8217;e&#x1E6F;-&#8216;amm&icirc; l&#601;hi&#353;&#353;&#257;&#x1E07;&#275;&#8216;a bab&#257;&#8216;al w&#601;ni&#x1E07;&#601;n&ucirc; b&#601;&#x1E6F;w&#333;&#x1E35;&#601; &#8216;amm&icirc;: </P>
<P>17&nbsp;w&#601;&#8217;im l&#333;&#8217; yi&#353;&#601;m&#257;&#8216;&ucirc; w&#601;n&#257;&#x1E6F;a&#353;&#601;t&icirc; &#8217;e&#x1E6F;-hagw&#333;y hah&ucirc;&#8217; n&#257;&#x1E6F;w&#333;&#353; w&#601;&#8217;ab&#275;&#x1E0F; n&#601;&#8217;um-y&#601;hw&acirc;: s</P>
</TD>
</TABLE>
<P><HR>
<CENTER>
<A HREF="jer013.htm">Next: Jeremiah (Yermiyah) Chapter 13</A></CENTER>
</BODY>
</HTML>
