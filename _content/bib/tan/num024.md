[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/num024)  [KJV](../kjv/num024)  [Sep](../sep/num024) 
[Vul](../vul/num024)   
  
[Numbers (Bemidbar) Index](num)  
  [Previous](num023)  [Next](num025) 

------------------------------------------------------------------------

### Tanach (Hebrew): Numbers (Bemidbar) Chapter 24

‎<span id="001">1</span> ‏וַיַּ֣רְא בִּלְעָ֗ם כִּ֣י ט֞וֹב בְּעֵינֵ֤י
יְהוָה֙ לְבָרֵ֣ךְ אֶת־יִשְׂרָאֵ֔ל וְלֹא־הָלַ֥ךְ כְּפַֽעַם־בְּפַ֖עַם
לִקְרַ֣את נְחָשִׁ֑ים וַיָּ֥שֶׁת אֶל־הַמִּדְבָּ֖ר פָּנָֽיו׃

‎<span id="002">2</span> ‏וַיִּשָּׂ֨א בִלְעָ֜ם אֶת־עֵינָ֗יו וַיַּרְא֙
אֶת־יִשְׂרָאֵ֔ל שֹׁכֵ֖ן לִשְׁבָטָ֑יו וַתְּהִ֥י עָלָ֖יו ר֥וּחַ אֱלֹהִֽים׃

‎<span id="003">3</span> ‏וַיִּשָּׂ֥א מְשָׁל֖וֹ וַיֹּאמַ֑ר נְאֻ֤ם
בִּלְעָם֙ בְּנ֣וֹ בְעֹ֔ר וּנְאֻ֥ם הַגֶּ֖בֶר שְׁתֻ֥ם הָעָֽיִן׃

‎<span id="004">4</span> ‏נְאֻ֕ם שֹׁמֵ֖עַ אִמְרֵי־אֵ֑ל אֲשֶׁ֨ר מַחֲזֵ֤ה
שַׁדַּי֙ יֶֽחֱזֶ֔ה נֹפֵ֖ל וּגְל֥וּי עֵינָֽיִם׃

‎<span id="005">5</span> ‏מַה־טֹּ֥בוּ אֹהָלֶ֖יךָ יַעֲקֹ֑ב
מִשְׁכְּנֹתֶ֖יךָ יִשְׂרָאֵֽל׃

‎<span id="006">6</span> ‏כִּנְחָלִ֣ים נִטָּ֔יוּ כְּגַנֹּ֖ת עֲלֵ֣י
נָהָ֑ר כַּאֲהָלִים֙ נָטַ֣ע יְהוָ֔ה כַּאֲרָזִ֖ים עֲלֵי־מָֽיִם׃

‎<span id="007">7</span> ‏יִֽזַּל־מַ֙יִם֙ מִדָּ֣לְיָ֔ו וְזַרְע֖וֹ
בְּמַ֣יִם רַבִּ֑ים וְיָרֹ֤ם מֵֽאֲגַג֙ מַלְכּ֔וֹ וְתִנַּשֵּׂ֖א
מַלְכֻתֽוֹ׃

‎<span id="008">8</span> ‏אֵ֚ל מוֹצִיא֣וֹ מִמִּצְרַ֔יִם כְּתוֹעֲפֹ֥ת
רְאֵ֖ם ל֑וֹ יֹאכַ֞ל גּוֹיִ֣ם צָרָ֗יו וְעַצְמֹתֵיהֶ֛ם יְגָרֵ֖ם וְחִצָּ֥יו
יִמְחָֽץ׃

‎<span id="009">9</span> ‏כָּרַ֨ע שָׁכַ֧ב כַּאֲרִ֛י וּכְלָבִ֖יא מִ֣י
יְקִימֶ֑נּוּ מְבָרֲכֶ֣יךָ בָר֔וּךְ וְאֹרְרֶ֖יךָ אָרֽוּר׃

‎<span id="010">10</span> ‏וַיִּֽחַר־אַ֤ף בָּלָק֙ אֶל־בִּלְעָ֔ם
וַיִּסְפֹּ֖ק אֶת־כַּפָּ֑יו וַיֹּ֨אמֶר בָּלָ֜ק אֶל־בִּלְעָ֗ם לָקֹ֤ב
אֹֽיְבַי֙ קְרָאתִ֔יךָ וְהִנֵּה֙ בֵּרַ֣כְתָּ בָרֵ֔ךְ זֶ֖ה שָׁלֹ֥שׁ
פְּעָמִֽים׃

‎<span id="011">11</span> ‏וְעַתָּ֖ה בְּרַח־לְךָ֣ אֶל־מְקוֹמֶ֑ךָ
אָמַ֙רְתִּי֙ כַּבֵּ֣ד אֲכַבֶּדְךָ֔ וְהִנֵּ֛ה מְנָעֲךָ֥ יְהוָ֖ה
מִכָּבֽוֹד׃

‎<span id="012">12</span> ‏וַיֹּ֥אמֶר בִּלְעָ֖ם אֶל־בָּלָ֑ק הֲלֹ֗א גַּ֧ם
אֶל־מַלְאָכֶ֛יךָ אֲשֶׁר־שָׁלַ֥חְתָּ אֵלַ֖י דִּבַּ֥רְתִּי לֵאמֹֽר׃

‎<span id="013">13</span> ‏אִם־יִתֶּן־לִ֨י בָלָ֜ק מְלֹ֣א בֵיתוֹ֮ כֶּ֣סֶף
וְזָהָב֒ לֹ֣א אוּכַ֗ל לַעֲבֹר֙ אֶת־פִּ֣י יְהוָ֔ה לַעֲשׂ֥וֹת טוֹבָ֛ה א֥וֹ
רָעָ֖ה מִלִּבִּ֑י אֲשֶׁר־יְדַבֵּ֥ר יְהוָ֖ה אֹת֥וֹ אֲדַבֵּֽר׃

‎<span id="014">14</span> ‏וְעַתָּ֕ה הִנְנִ֥י הוֹלֵ֖ךְ לְעַמִּ֑י לְכָה֙
אִיעָ֣צְךָ֔ אֲשֶׁ֨ר יַעֲשֶׂ֜ה הָעָ֥ם הַזֶּ֛ה לְעַמְּךָ֖ בְּאַחֲרִ֥ית
הַיָּמִֽים׃

‎<span id="015">15</span> ‏וַיִּשָּׂ֥א מְשָׁל֖וֹ וַיֹּאמַ֑ר נְאֻ֤ם
בִּלְעָם֙ בְּנ֣וֹ בְעֹ֔ר וּנְאֻ֥ם הַגֶּ֖בֶר שְׁתֻ֥ם הָעָֽיִן׃

‎<span id="016">16</span> ‏נְאֻ֗ם שֹׁמֵ֙עַ֙ אִמְרֵי־אֵ֔ל וְיֹדֵ֖עַ
דַּ֣עַת עֶלְי֑וֹן מַחֲזֵ֤ה שַׁדַּי֙ יֶֽחֱזֶ֔ה נֹפֵ֖ל וּגְל֥וּי
עֵינָֽיִם׃

‎<span id="017">17</span> ‏אֶרְאֶ֙נּוּ֙ וְלֹ֣א עַתָּ֔ה אֲשׁוּרֶ֖נּוּ
וְלֹ֣א קָר֑וֹב דָּרַ֨ךְ כּוֹכָ֜ב מִֽיַּעֲקֹ֗ב וְקָ֥ם שֵׁ֙בֶט֙
מִיִּשְׂרָאֵ֔ל וּמָחַץ֙ פַּאֲתֵ֣י מוֹאָ֔ב וְקַרְקַ֖ר כָּל־בְּנֵי־שֵֽׁת׃

‎<span id="018">18</span> ‏וְהָיָ֨ה אֱד֜וֹם יְרֵשָׁ֗ה וְהָיָ֧ה יְרֵשָׁ֛ה
שֵׂעִ֖יר אֹיְבָ֑יו וְיִשְׂרָאֵ֖ל עֹ֥שֶׂה חָֽיִל׃

‎<span id="019">19</span> ‏וְיֵ֖רְדְּ מִֽיַּעֲקֹ֑ב וְהֶֽאֱבִ֥יד שָׂרִ֖יד
מֵעִֽיר׃

‎<span id="020">20</span> ‏וַיַּרְא֙ אֶת־עֲמָלֵ֔ק וַיִּשָּׂ֥א מְשָׁל֖וֹ
וַיֹּאמַ֑ר רֵאשִׁ֤ית גּוֹיִם֙ עֲמָלֵ֔ק וְאַחֲרִית֖וֹ עֲדֵ֥י אֹבֵֽד׃

‎<span id="021">21</span> ‏וַיַּרְא֙ אֶת־הַקֵּינִ֔י וַיִּשָּׂ֥א
מְשָׁל֖וֹ וַיֹּאמַ֑ר אֵיתָן֙ מֽוֹשָׁבֶ֔ךָ וְשִׂ֥ים בַּסֶּ֖לַע קִנֶּֽךָ׃

‎<span id="022">22</span> ‏כִּ֥י אִם־יִהְיֶ֖ה לְבָ֣עֵֽר קָ֑יִן עַד־מָ֖ה
אַשּׁ֥וּר תִּשְׁבֶּֽךָּ׃

‎<span id="023">23</span> ‏וַיִּשָּׂ֥א מְשָׁל֖וֹ וַיֹּאמַ֑ר א֕וֹי מִ֥י
יִחְיֶ֖ה מִשֻּׂמ֥וֹ אֵֽל׃

‎<span id="024">24</span> ‏וְצִים֙ מִיַּ֣ד כִּתִּ֔ים וְעִנּ֥וּ אַשּׁ֖וּר
וְעִנּוּ־עֵ֑בֶר וְגַם־ה֖וּא עֲדֵ֥י אֹבֵֽד׃

‎<span id="025">25</span> ‏וַיָּ֣קָם בִּלְעָ֔ם וַיֵּ֖לֶךְ וַיָּ֣שָׁב
לִמְקֹמ֑וֹ וְגַם־בָּלָ֖ק הָלַ֥ךְ לְדַרְכּֽוֹ׃ פ

1 wayyarə’ bilə‘ām kî ṭwōḇ bə‘ênê yəhwâ ləḇārēḵə ’eṯ-yiśərā’ēl
wəlō’-hālaḵə kəf<sup>a</sup>‘am-bəf<sup>a</sup>‘am liqəra’ṯ nəḥāšîm
wayyāšeṯ ’el-hammiḏəbār pānāyw:

2 wayyiśśā’ ḇilə‘ām ’eṯ-‘ênāyw wayyarə’ ’eṯ-yiśərā’ēl šōḵēn lišəḇāṭāyw
watəhî ‘ālāyw rûḥa ’ĕlōhîm:

3 wayyiśśā’ məšālwō wayyō’mar nə’um bilə‘ām bənwō ḇə‘ōr ûnə’um hageḇer
šəṯum hā‘āyin:

4 nə’um šōmē‘a ’imərê-’ēl ’ăšer m<sup>a</sup>ḥăzēh šaday yeḥĕzeh nōfēl
ûḡəlûy ‘ênāyim:

5 mah-ṭṭōḇû ’ōhāleyḵā y<sup>a</sup>‘ăqōḇ mišəkənōṯeyḵā yiśərā’ēl:

6 kinəḥālîm niṭṭāyû kəḡannōṯ ‘ălê nâār ka’ăhālîm nāṭ<sup>a</sup>‘ yəhwâ
ka’ărāzîm ‘ălê-māyim:

7 yizzal-mayim midāləyāw wəzarə‘wō bəmayim rabîm wəyārōm mē’ăḡaḡ maləkwō
wəṯinnaśśē’ maləḵuṯwō:

8 ’ēl mwōṣî’wō mimmiṣərayim kəṯwō‘ăfōṯ rə’ēm lwō yō’ḵal gwōyim ṣārāyw
wə‘aṣəmōṯêhem yəḡārēm wəḥiṣṣāyw yiməḥāṣ:

9 kār<sup>a</sup>‘ šāḵaḇ ka’ărî ûḵəlāḇî’ mî yəqîmennû məḇārăḵeyḵā ḇārûḵə
wə’ōrəreyḵā ’ārûr:

10 wayyiḥar-’af bālāq ’el-bilə‘ām wayyisəpōq ’eṯ-kapāyw wayyō’mer bālāq
’el-bilə‘ām lāqōḇ ’ōyəḇay qərā’ṯîḵā wəhinnēh bēraḵətā ḇārēḵə zeh šālōš
pə‘āmîm:

11 wə‘atâ bər<sup>a</sup>ḥ-ləḵā ’el-məqwōmeḵā ’āmarətî kabēḏ ’ăḵabeḏəḵā
wəhinnēh mənā‘ăḵā yəhwâ mikāḇwōḏ:

12 wayyō’mer bilə‘ām ’el-bālāq hălō’ gam ’el-malə’āḵeyḵā
’ăšer-šāl<sup>a</sup>ḥətā ’ēlay dibarətî lē’mōr:

13 ’im-yiten-lî ḇālāq məlō’ ḇêṯwō kesef wəzâāḇ lō’ ’ûḵal
l<sup>a</sup>‘ăḇōr ’eṯ-pî yəhwâ l<sup>a</sup>‘ăśwōṯ ṭwōḇâ ’wō rā‘â
millibî ’ăšer-yəḏabēr yəhwâ ’ōṯwō ’ăḏabēr:

14 wə‘atâ hinənî hwōlēḵə lə‘ammî ləḵâ ’î‘āṣəḵā ’ăšer y<sup>a</sup>‘ăśeh
hā‘ām hazzeh lə‘amməḵā bə’<sup>a</sup>ḥărîṯ hayyāmîm:

15 wayyiśśā’ məšālwō wayyō’mar nə’um bilə‘ām bənwō ḇə‘ōr ûnə’um hageḇer
šəṯum hā‘āyin:

16 nə’um šōmē‘a ’imərê-’ēl wəyōḏē‘a d<sup>a</sup>‘aṯ ‘eləywōn
m<sup>a</sup>ḥăzēh šaday yeḥĕzeh nōfēl ûḡəlûy ‘ênāyim:

17 ’erə’ennû wəlō’ ‘atâ ’ăšûrennû wəlō’ qārwōḇ dāraḵə kwōḵāḇ
mîy<sup>a</sup>‘ăqōḇ wəqām šēḇeṭ mîyiśərā’ēl ûmāḥaṣ pa’ăṯê mwō’āḇ
wəqarəqar kāl-bənê-šēṯ:

18 wəhāyâ ’ĕḏwōm yərēšâ wəhāyâ yərēšâ śē‘îr ’ōyəḇāyw wəyiśərā’ēl ‘ōśeh
ḥāyil:

19 wəyērədə mîy<sup>a</sup>‘ăqōḇ wəhe’ĕḇîḏ śārîḏ mē‘îr:

20 wayyarə’ ’eṯ-‘ămālēq wayyiśśā’ məšālwō wayyō’mar rē’šîṯ gwōyim
‘ămālēq wə’<sup>a</sup>ḥărîṯwō ‘ăḏê ’ōḇēḏ:

21 wayyarə’ ’eṯ-haqqênî wayyiśśā’ məšālwō wayyō’mar ’êṯān mwōšāḇeḵā
wəśîm bassel<sup>a</sup>‘ qinneḵā:

22 kî ’im-yihəyeh ləḇā‘ēr qāyin ‘aḏ-mâ ’aššûr tišəbeḵḵā:

23 wayyiśśā’ məšālwō wayyō’mar ’wōy mî yiḥəyeh miśśumwō ’ēl:

24 wəṣîm mîyaḏ kitîm wə‘innû ’aššûr wə‘innû-‘ēḇer wəḡam-hû’ ‘ăḏê ’ōḇēḏ:

25 wayyāqām bilə‘ām wayyēleḵə wayyāšāḇ liməqōmwō wəḡam-bālāq hālaḵə
ləḏarəkwō: f

------------------------------------------------------------------------

[Next: Numbers (Bemidbar) Chapter 25](num025)
