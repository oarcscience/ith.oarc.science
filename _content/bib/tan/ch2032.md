[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch2032)  [KJV](../kjv/ch2032)  [Sep](../sep/ch2032) 
[Vul](../vul/ch2032)   
  
[2 Chronicles (2 Divrey Yamim) Index](ch2)  
  [Previous](ch2031)  [Next](ch2033) 

------------------------------------------------------------------------

### Tanach (Hebrew): 2 Chronicles (2 Divrey Yamim) Chapter 32

‎<span id="001">1</span> ‏אַחֲרֵ֨י הַדְּבָרִ֤ים וְהָאֱמֶת֙ הָאֵ֔לֶּה
בָּ֖א סַנְחֵרִ֣יב מֶֽלֶךְ־אַשּׁ֑וּר וַיָּבֹ֣א בִֽיהוּדָ֗ה וַיִּ֙חַן֙
עַל־הֶעָרִ֣ים הַבְּצֻר֔וֹת וַיֹּ֖אמֶר לְבִקְעָ֥ם אֵלָֽיו׃

‎<span id="002">2</span> ‏וַיַּרְא֙ יְחִזְקִיָּ֔הוּ כִּי־בָ֖א
סַנְחֵרִ֑יב וּפָנָ֕יו לַמִּלְחָמָ֖ה עַל־יְרוּשָׁלִָֽם׃

‎<span id="003">3</span> ‏וַיִּוָּעַ֗ץ עִם־שָׂרָיו֙ וְגִבֹּרָ֔יו
לִסְתּוֹם֙ אֶת־מֵימֵ֣י הָעֲיָנ֔וֹת אֲשֶׁ֖ר מִח֣וּץ לָעִ֑יר
וַֽיַּעְזְרֽוּהוּ׃

‎<span id="004">4</span> ‏וַיִּקָּבְצ֣וּ עַם־רָ֔ב וַֽיִּסְתְּמוּ֙
אֶת־כָּל־הַמַּעְיָנ֔וֹת וְאֶת־הַנַּ֛חַל הַשּׁוֹטֵ֥ף בְּתוֹךְ־הָאָ֖רֶץ
לֵאמֹ֑ר לָ֤מָּה יָב֙וֹאוּ֙ מַלְכֵ֣י אַשּׁ֔וּר וּמָצְא֖וּ מַ֥יִם
רַבִּֽים׃

‎<span id="005">5</span> ‏וַיִּתְחַזַּ֡ק וַיִּבֶן֩ אֶת־כָּל־הַחוֹמָ֨ה
הַפְּרוּצָ֜ה וַיַּ֣עַל עַל־הַמִּגְדָּל֗וֹת וְלַח֙וּצָה֙ הַחוֹמָ֣ה
אַחֶ֔רֶת וַיְחַזֵּ֥ק אֶת־הַמִּלּ֖וֹא עִ֣יר דָּוִ֑יד וַיַּ֥עַשׂ שֶׁ֛לַח
לָרֹ֖ב וּמָגִנִּֽים׃

‎<span id="006">6</span> ‏וַיִּתֵּ֛ן שָׂרֵ֥י מִלְחָמ֖וֹת עַל־הָעָ֑ם
וַיִּקְבְּצֵ֣ם אֵלָ֗יו אֶל־רְחוֹב֙ שַׁ֣עַר הָעִ֔יר וַיְדַבֵּ֥ר
עַל־לְבָבָ֖ם לֵאמֹֽר׃

‎<span id="007">7</span> ‏חִזְק֣וּ וְאִמְצ֔וּ אַל־תִּֽירְא֣וּ
וְאַל־תֵּחַ֗תּוּ מִפְּנֵי֙ מֶ֣לֶךְ אַשּׁ֔וּר וּמִלִּפְנֵ֖י
כָּל־הֶהָמ֣וֹן אֲשֶׁר־עִמּ֑וֹ כִּֽי־עִמָּ֥נוּ רַ֖ב מֵעִמּֽוֹ׃

‎<span id="008">8</span> ‏עִמּוֹ֙ זְר֣וֹעַ בָּשָׂ֔ר וְעִמָּ֜נוּ יְהוָ֤ה
אֱלֹהֵ֙ינוּ֙ לְעָזְרֵ֔נוּ וּלְהִלָּחֵ֖ם מִלְחֲמֹתֵ֑נוּ וַיִּסָּמְכ֣וּ
הָעָ֔ם עַל־דִּבְרֵ֖י יְחִזְקִיָּ֥הוּ מֶֽלֶךְ־יְהוּדָֽה׃ פ

‎<span id="009">9</span> ‏אַ֣חַר זֶ֗ה שָׁ֠לַח סַנְחֵרִ֨יב
מֶֽלֶךְ־אַשּׁ֤וּר עֲבָדָיו֙ יְר֣וּשָׁלַ֔יְמָה וְהוּא֙ עַל־לָכִ֔ישׁ
וְכָל־מֶמְשַׁלְתּ֖וֹ עִמּ֑וֹ עַל־יְחִזְקִיָּ֙הוּ֙ מֶ֣לֶךְ יְהוּדָ֔ה
וְעַל־כָּל־יְהוּדָ֛ה אֲשֶׁ֥ר בִּירוּשָׁלִַ֖ם לֵאמֹֽר׃

‎<span id="010">10</span> ‏כֹּ֣ה אָמַ֔ר סַנְחֵרִ֖יב מֶ֣לֶךְ אַשּׁ֑וּר
עַל־מָה֙ אַתֶּ֣ם בֹּטְחִ֔ים וְיֹשְׁבִ֥ים בְּמָצ֖וֹר בִּירוּשָׁלִָֽם׃

‎<span id="011">11</span> ‏הֲלֹ֤א יְחִזְקִיָּ֙הוּ֙ מַסִּ֣ית אֶתְכֶ֔ם
לָתֵ֣ת אֶתְכֶ֔ם לָמ֛וּת בְּרָעָ֥ב וּבְצָמָ֖א לֵאמֹ֑ר יְהוָ֣ה אֱלֹהֵ֔ינוּ
יַצִּילֵ֕נוּ מִכַּ֖ף מֶ֥לֶךְ אַשּֽׁוּר׃

‎<span id="012">12</span> ‏הֲלֹא־הוּא֙ יְחִזְקִיָּ֔הוּ הֵסִ֥יר
אֶת־בָּמֹתָ֖יו וְאֶת־מִזְבְּחֹתָ֑יו וַיֹּ֨אמֶר לִֽיהוּדָ֤ה
וְלִֽירוּשָׁלִַ֙ם֙ לֵאמֹ֔ר לִפְנֵ֨י מִזְבֵּ֧חַ אֶחָ֛ד תִּֽשְׁתַּחֲו֖וּ
וְעָלָ֥יו תַּקְטִֽירוּ׃

‎<span id="013">13</span> ‏הֲלֹ֣א תֵדְע֗וּ מֶ֤ה עָשִׂ֙יתִי֙ אֲנִ֣י
וַאֲבוֹתַ֔י לְכֹ֖ל עַמֵּ֣י הָאֲרָצ֑וֹת הֲיָכ֣וֹל יָֽכְל֗וּ אֱלֹהֵי֙
גּוֹיֵ֣ הָאֲרָצ֔וֹת לְהַצִּ֥יל אֶת־אַרְצָ֖ם מִיָּדִֽי׃

‎<span id="014">14</span> ‏מִ֠י בְּֽכָל־אֱלֹהֵ֞י הַגּוֹיִ֤ם הָאֵ֙לֶּה֙
אֲשֶׁ֣ר הֶחֱרִ֣ימוּ אֲבוֹתַ֔י אֲשֶׁ֣ר יָכ֔וֹל לְהַצִּ֥יל אֶת־עַמּ֖וֹ
מִיָּדִ֑י כִּ֤י יוּכַל֙ אֱלֹ֣הֵיכֶ֔ם לְהַצִּ֥יל אֶתְכֶ֖ם מִיָּדִֽי׃

‎<span id="015">15</span> ‏וְעַתָּ֡ה אַל־יַשִּׁיא֩ אֶתְכֶ֨ם
חִזְקִיָּ֜הוּ וְאַל־יַסִּ֨ית אֶתְכֶ֣ם כָּזֹאת֮ וְאַל־תַּאֲמִ֣ינוּ לוֹ֒
כִּי־לֹ֣א יוּכַ֗ל כָּל־אֱל֙וֹהַ֙ כָּל־גּ֣וֹי וּמַמְלָכָ֔ה לְהַצִּ֥יל
עַמּ֛וֹ מִיָּדִ֖י וּמִיַּ֣ד אֲבוֹתָ֑י אַ֚ף כִּ֣י אֱ‍ֽלֹהֵיכֶ֔ם
לֹא־יַצִּ֥ילוּ אֶתְכֶ֖ם מִיָּדִֽי׃

‎<span id="016">16</span> ‏וְעוֹד֙ דִּבְּר֣וּ עֲבָדָ֔יו עַל־יְהוָ֖ה
הָאֱלֹהִ֑ים וְעַ֖ל יְחִזְקִיָּ֥הוּ עַבְדּֽוֹ׃

‎<span id="017">17</span> ‏וּסְפָרִ֣ים כָּתַ֔ב לְחָרֵ֕ף לַיהוָ֖ה
אֱלֹהֵ֣י יִשְׂרָאֵ֑ל וְלֵֽאמֹ֨ר עָלָ֜יו לֵאמֹ֗ר כֵּֽאלֹהֵ֞י גּוֹיֵ֤
הָאֲרָצוֹת֙ אֲשֶׁ֨ר לֹא־הִצִּ֤ילוּ עַמָּם֙ מִיָּדִ֔י כֵּ֣ן לֹֽא־יַצִּ֞יל
אֱלֹהֵ֧י יְחִזְקִיָּ֛הוּ עַמּ֖וֹ מִיָּדִֽי׃

‎<span id="018">18</span> ‏וַיִּקְרְא֨וּ בְקוֹל־גָּד֜וֹל יְהוּדִ֗ית
עַל־עַ֤ם יְרוּשָׁלִַ֙ם֙ אֲשֶׁ֣ר עַל־הַֽחוֹמָ֔ה לְיָֽרְאָ֖ם וּֽלְבַהֲלָ֑ם
לְמַ֖עַן יִלְכְּד֥וּ אֶת־הָעִֽיר׃

‎<span id="019">19</span> ‏וַֽיְדַבְּר֔וּ אֶל־אֱלֹהֵ֖י יְרוּשָׁלִָ֑ם
כְּעַ֗ל אֱלֹהֵי֙ עַמֵּ֣י הָאָ֔רֶץ מַעֲשֵׂ֖ה יְדֵ֥י הָאָדָֽם׃ ס

‎<span id="020">20</span> ‏וַיִּתְפַּלֵּ֞ל יְחִזְקִיָּ֣הוּ הַמֶּ֗לֶךְ
וִֽישַֽׁעְיָ֧הוּ בֶן־אָמ֛וֹץ הַנָּבִ֖יא עַל־זֹ֑את וַֽיִּזְעֲק֖וּ
הַשָּׁמָֽיִם׃ פ

‎<span id="021">21</span> ‏וַיִּשְׁלַ֤ח יְהוָה֙ מַלְאָ֔ךְ וַיַּכְחֵ֞ד
כָּל־גִּבּ֥וֹר חַ֙יִל֙ וְנָגִ֣יד וְשָׂ֔ר בְּמַחֲנֵ֖ה מֶ֣לֶךְ אַשּׁ֑וּר
וַיָּשָׁב֩ בְּבֹ֨שֶׁת פָּנִ֜ים לְאַרְצ֗וֹ וַיָּבֹא֙ בֵּ֣ית אֱלֹהָ֔יו
ומיציאו וּמִֽיצִיאֵ֣י מֵעָ֔יו שָׁ֖ם הִפִּילֻ֥הוּ בֶחָֽרֶב׃

‎<span id="022">22</span> ‏וַיּוֹשַׁע֩ יְהוָ֨ה אֶת־יְחִזְקִיָּ֜הוּ
וְאֵ֣ת׀ יֹשְׁבֵ֣י יְרוּשָׁלִַ֗ם מִיַּ֛ד סַנְחֵרִ֥יב מֶֽלֶךְ־אַשּׁ֖וּר
וּמִיַּד־כֹּ֑ל וַֽיְנַהֲלֵ֖ם מִסָּבִֽיב׃

‎<span id="023">23</span> ‏וְ֠רַבִּים מְבִיאִ֨ים מִנְחָ֤ה לַיהוָה֙
לִיר֣וּשָׁלִַ֔ם וּמִ֨גְדָּנ֔וֹת לִֽיחִזְקִיָּ֖הוּ מֶ֣לֶךְ יְהוּדָ֑ה
וַיִּנַּשֵּׂ֛א לְעֵינֵ֥י כָל־הַגּוֹיִ֖ם מֵאַֽחֲרֵי־כֵֽן׃ ס

‎<span id="024">24</span> ‏בַּיָּמִ֣ים הָהֵ֔ם חָלָ֥ה יְחִזְקִיָּ֖הוּ
עַד־לָמ֑וּת וַיִּתְפַּלֵּל֙ אֶל־יְהוָ֔ה וַיֹּ֣אמֶר ל֔וֹ וּמוֹפֵ֖ת נָ֥תַן
לֽוֹ׃

‎<span id="025">25</span> ‏וְלֹא־כִגְמֻ֤ל עָלָיו֙ הֵשִׁ֣יב
יְחִזְקִיָּ֔הוּ כִּ֥י גָבַ֖הּ לִבּ֑וֹ וַיְהִ֤י עָלָיו֙ קֶ֔צֶף
וְעַל־יְהוּדָ֖ה וִירוּשָׁלִָֽם׃

‎<span id="026">26</span> ‏וַיִּכָּנַ֤ע יְחִזְקִיָּ֙הוּ֙ בְּגֹ֣בַהּ
לִבּ֔וֹ ה֖וּא וְיֹשְׁבֵ֣י יְרוּשָׁלִָ֑ם וְלֹא־בָ֤א עֲלֵיהֶם֙ קֶ֣צֶף
יְהוָ֔ה בִּימֵ֖י יְחִזְקִיָּֽהוּ׃

‎<span id="027">27</span> ‏וַיְהִ֧י לִֽיחִזְקִיָּ֛הוּ עֹ֥שֶׁר וְכָב֖וֹד
הַרְבֵּ֣ה מְאֹ֑ד וְאֹֽצָר֣וֹת עָֽשָׂה־ל֠וֹ לְכֶ֨סֶף וּלְזָהָ֜ב
וּלְאֶ֣בֶן יְקָרָ֗ה וְלִבְשָׂמִים֙ וּלְמָ֣גִנִּ֔ים וּלְכֹ֖ל כְּלֵ֥י
חֶמְדָּֽה׃

‎<span id="028">28</span> ‏וּמִ֨סְכְּנ֔וֹת לִתְבוּאַ֥ת דָּגָ֖ן
וְתִיר֣וֹשׁ וְיִצְהָ֑ר וְאֻֽרָוֹת֙ לְכָל־בְּהֵמָ֣ה וּבְהֵמָ֔ה
וַעֲדָרִ֖ים לָאֲוֵרֽוֹת׃

‎<span id="029">29</span> ‏וְעָרִים֙ עָ֣שָׂה ל֔וֹ וּמִקְנֵה־צֹ֥אן
וּבָקָ֖ר לָרֹ֑ב כִּ֤י נָֽתַן־לוֹ֙ אֱלֹהִ֔ים רְכ֖וּשׁ רַ֥ב מְאֹֽד׃

‎<span id="030">30</span> ‏וְה֣וּא יְחִזְקִיָּ֗הוּ סָתַם֙ אֶת־מוֹצָ֞א
מֵימֵ֤י גִיחוֹן֙ הָֽעֶלְי֔וֹן וַֽיַּישְּׁרֵ֥ם לְמַֽטָּה־מַּעְרָ֖בָה
לְעִ֣יר דָּוִ֑יד וַיַּצְלַ֥ח יְחִזְקִיָּ֖הוּ בְּכָֽל־מַעֲשֵֽׂהוּ׃

‎<span id="031">31</span> ‏וְכֵ֞ן בִּמְלִיצֵ֣י׀ שָׂרֵ֣י בָּבֶ֗ל
הַֽמְשַׁלְּחִ֤ים עָלָיו֙ לִדְרֹ֗שׁ הַמּוֹפֵת֙ אֲשֶׁ֣ר הָיָ֣ה בָאָ֔רֶץ
עֲזָב֖וֹ הָֽאֱלֹהִ֑ים לְנַ֨סּוֹת֔וֹ לָדַ֖עַת כָּל־בִּלְבָבֽוֹ׃

‎<span id="032">32</span> ‏וְיֶ֛תֶר דִּבְרֵ֥י יְחִזְקִיָּ֖הוּ
וַחֲסָדָ֑יו הִנָּ֣ם כְּתוּבִ֗ים בַּחֲז֞וֹן יְשַֽׁעְיָ֤הוּ בֶן־אָמוֹץ֙
הַנָּבִ֔יא עַל־סֵ֥פֶר מַלְכֵי־יְהוּדָ֖ה וְיִשְׂרָאֵֽל׃

‎<span id="033">33</span> ‏וַיִּשְׁכַּ֨ב יְחִזְקִיָּ֜הוּ עִם־אֲבֹתָ֗יו
וַֽיִּקְבְּרֻהוּ֮ בְּֽמַעֲלֵה֮ קִבְרֵ֣י בְנֵי־דָוִיד֒ וְכָבוֹד֙
עָֽשׂוּ־ל֣וֹ בְמוֹת֔וֹ כָּל־יְהוּדָ֖ה וְיֹשְׁבֵ֣י יְרוּשָׁלִָ֑ם
וַיִּמְלֹ֛ךְ מְנַשֶּׁ֥ה בְנ֖וֹ תַּחְתָּֽיו׃ פ

1 ’<sup>a</sup>ḥărê hadəḇārîm wəhā’ĕmeṯ hā’ēlleh bā’ sanəḥērîḇ
meleḵə-’aššûr wayyāḇō’ ḇîhûḏâ wayyiḥan ‘al-he‘ārîm habəṣurwōṯ wayyō’mer
ləḇiqə‘ām ’ēlāyw:

2 wayyarə’ yəḥizəqîyâû kî-ḇā’ sanəḥērîḇ ûfānāyw lammiləḥāmâ
‘al-yərûšālāim:

3 wayyiûā‘aṣ ‘im-śārāyw wəḡibōrāyw lisətwōm ’eṯ-mêmê hā‘ăyānwōṯ ’ăšer
miḥûṣ lā‘îr wayy<sup>a</sup>‘əzərûhû:

4 wayyiqqāḇəṣû ‘am-rāḇ wayyisətəmû ’eṯ-kāl-hamm<sup>a</sup>‘əyānwōṯ
wə’eṯ-hann<sup>a</sup>ḥal haššwōṭēf bəṯwōḵə-hā’āreṣ lē’mōr lāmmâ yāḇwō’û
maləḵê ’aššûr ûmāṣə’û mayim rabîm:

5 wayyiṯəḥazzaq wayyiḇen ’eṯ-kāl-h<sup>a</sup>ḥwōmâ hapərûṣâ
wayy<sup>a</sup>‘al ‘al-hammiḡədālwōṯ wəl<sup>a</sup>ḥûṣâ
h<sup>a</sup>ḥwōmâ ’<sup>a</sup>ḥereṯ wayəḥazzēq ’eṯ-hammillwō’ ‘îr
dāwîḏ wayy<sup>a</sup>‘aś šel<sup>a</sup>ḥ lārōḇ ûmāḡinnîm:

6 wayyitēn śārê miləḥāmwōṯ ‘al-hā‘ām wayyiqəbəṣēm ’ēlāyw ’el-rəḥwōḇ
š<sup>a</sup>‘ar hā‘îr wayəḏabēr ‘al-ləḇāḇām lē’mōr:

7 ḥizəqû wə’iməṣû ’al-tîrə’û wə’al-tēḥatû mipənê meleḵə ’aššûr
ûmillifənê kāl-hehāmwōn ’ăšer-‘immwō kî-‘immānû raḇ mē‘immwō:

8 ‘immwō zərwō‘a bāśār wə‘immānû yəhwâ ’ĕlōhênû lə‘āzərēnû ûləhillāḥēm
miləḥămōṯēnû wayyissāməḵû hā‘ām ‘al-diḇərê yəḥizəqîyâû meleḵə-yəhûḏâ: f

9 ’<sup>a</sup>ḥar zeh šāl<sup>a</sup>ḥ sanəḥērîḇ meleḵə-’aššûr ‘ăḇāḏāyw
yərûšālayəmâ wəhû’ ‘al-lāḵîš wəḵāl-meməšalətwō ‘immwō ‘al-yəḥizəqîyâû
meleḵə yəhûḏâ wə‘al-kāl-yəhûḏâ ’ăšer bîrûšālaim lē’mōr:

10 kōh ’āmar sanəḥērîḇ meleḵə ’aššûr ‘al-mâ ’atem bōṭəḥîm wəyōšəḇîm
bəmāṣwōr bîrûšālāim:

11 hălō’ yəḥizəqîyâû massîṯ ’eṯəḵem lāṯēṯ ’eṯəḵem lāmûṯ bərā‘āḇ ûḇəṣāmā’
lē’mōr yəhwâ ’ĕlōhênû yaṣṣîlēnû mikaf meleḵə ’aššûr:

12 hălō’-hû’ yəḥizəqîyâû hēsîr ’eṯ-bāmōṯāyw wə’eṯ-mizəbəḥōṯāyw wayyō’mer
lîhûḏâ wəlîrûšālaim lē’mōr lifənê mizəbēḥa ’eḥāḏ tišət<sup>a</sup>ḥăwû
wə‘ālāyw taqəṭîrû:

13 hălō’ ṯēḏə‘û meh ‘āśîṯî ’ănî wa’ăḇwōṯay ləḵōl ‘ammê hā’ărāṣwōṯ
hăyāḵwōl yāḵəlû ’ĕlōhê gwōyē hā’ărāṣwōṯ ləhaṣṣîl ’eṯ-’arəṣām mîyāḏî:

14 mî bəḵāl-’ĕlōhê hagwōyim hā’ēlleh ’ăšer heḥĕrîmû ’ăḇwōṯay ’ăšer
yāḵwōl ləhaṣṣîl ’eṯ-‘ammwō mîyāḏî kî yûḵal ’ĕlōhêḵem ləhaṣṣîl ’eṯəḵem
mîyāḏî:

15 wə‘atâ ’al-yaššî’ ’eṯəḵem ḥizəqîyâû wə’al-yassîṯ ’eṯəḵem kāzō’ṯ
wə’al-ta’ămînû lwō kî-lō’ yûḵal kāl-’ĕlwōha kāl-gwōy ûmaməlāḵâ ləhaṣṣîl
‘ammwō mîyāḏî ûmîyaḏ ’ăḇwōṯāy ’af kî ’ĕ‍lōhêḵem lō’-yaṣṣîlû ’eṯəḵem
mîyāḏî:

16 wə‘wōḏ dibərû ‘ăḇāḏāyw ‘al-yəhwâ hā’ĕlōhîm wə‘al yəḥizəqîyâû ‘aḇədwō:

17 ûsəfārîm kāṯaḇ ləḥārēf layhwâ ’ĕlōhê yiśərā’ēl wəlē’mōr ‘ālāyw lē’mōr
kē’lōhê gwōyē hā’ărāṣwōṯ ’ăšer lō’-hiṣṣîlû ‘ammām mîyāḏî kēn lō’-yaṣṣîl
’ĕlōhê yəḥizəqîyâû ‘ammwō mîyāḏî:

18 wayyiqərə’û ḇəqwōl-gāḏwōl yəhûḏîṯ ‘al-‘am yərûšālaim ’ăšer
‘al-h<sup>a</sup>ḥwōmâ ləyārə’ām ûləḇahălām ləm<sup>a</sup>‘an yiləkəḏû
’eṯ-hā‘îr:

19 wayəḏabərû ’el-’ĕlōhê yərûšālāim kə‘al ’ĕlōhê ‘ammê hā’āreṣ
m<sup>a</sup>‘ăśēh yəḏê hā’āḏām: s

20 wayyiṯəpallēl yəḥizəqîyâû hammeleḵə wîš<sup>a</sup>‘əyâû ḇen-’āmwōṣ
hannāḇî’ ‘al-zō’ṯ wayyizə‘ăqû haššāmāyim: f

21 wayyišəl<sup>a</sup>ḥ yəhwâ malə’āḵə wayyaḵəḥēḏ kāl-gibwōr ḥayil
wənāḡîḏ wəśār bəm<sup>a</sup>ḥănēh meleḵə ’aššûr wayyāšāḇ bəḇōšeṯ pānîm
lə’arəṣwō wayyāḇō’ bêṯ ’ĕlōhāyw ûmîṣî’wō ûmîṣî’ê mē‘āyw šām hipîluhû
ḇeḥāreḇ:

22 wayywōš<sup>a</sup>‘ yəhwâ ’eṯ-yəḥizəqîyâû wə’ēṯ\| yōšəḇê yərûšālaim
mîyaḏ sanəḥērîḇ meleḵə-’aššûr ûmîyaḏ-kōl wayənahălēm missāḇîḇ:

23 wərabîm məḇî’îm minəḥâ layhwâ lîrûšālaim ûmiḡədānwōṯ lîḥizəqîyâû
meleḵə yəhûḏâ wayyinnaśśē’ lə‘ênê ḵāl-hagwōyim mē’<sup>a</sup>ḥărê-ḵēn:
s

24 bayyāmîm hâēm ḥālâ yəḥizəqîyâû ‘aḏ-lāmûṯ wayyiṯəpallēl ’el-yəhwâ
wayyō’mer lwō ûmwōfēṯ nāṯan lwō:

25 wəlō’-ḵiḡəmul ‘ālāyw hēšîḇ yəḥizəqîyâû kî ḡāḇ<sup>a</sup>h libwō
wayəhî ‘ālāyw qeṣef wə‘al-yəhûḏâ wîrûšālāim:

26 wayyikān<sup>a</sup>‘ yəḥizəqîyâû bəḡōḇ<sup>a</sup>h libwō hû’
wəyōšəḇê yərûšālāim wəlō’-ḇā’ ‘ălêhem qeṣef yəhwâ bîmê yəḥizəqîyâû:

27 wayəhî lîḥizəqîyâû ‘ōšer wəḵāḇwōḏ harəbēh mə’ōḏ wə’ōṣārwōṯ ‘āśâ-lwō
ləḵesef ûləzâāḇ ûlə’eḇen yəqārâ wəliḇəśāmîm ûləmāḡinnîm ûləḵōl kəlê
ḥemədâ:

28 ûmisəkənwōṯ liṯəḇû’aṯ dāḡān wəṯîrwōš wəyiṣəhār wə’urāwōṯ ləḵāl-bəhēmâ
ûḇəhēmâ w<sup>a</sup>‘ăḏārîm lā’ăwērwōṯ:

29 wə‘ārîm ‘āśâ lwō ûmiqənēh-ṣō’n ûḇāqār lārōḇ kî nāṯan-lwō ’ĕlōhîm
rəḵûš raḇ mə’ōḏ:

30 wəhû’ yəḥizəqîyâû sāṯam ’eṯ-mwōṣā’ mêmê ḡîḥwōn hā‘eləywōn
wayyayššərēm ləmaṭṭâ-mm<sup>a</sup>‘ərāḇâ lə‘îr dāwîḏ
wayyaṣəl<sup>a</sup>ḥ yəḥizəqîyâû bəḵāl-m<sup>a</sup>‘ăśēhû:

31 wəḵēn biməlîṣê\| śārê bāḇel haməšalləḥîm ‘ālāyw liḏərōš hammwōfēṯ
’ăšer hāyâ ḇā’āreṣ ‘ăzāḇwō hā’ĕlōhîm lənasswōṯwō lāḏ<sup>a</sup>‘aṯ
kāl-biləḇāḇwō:

32 wəyeṯer diḇərê yəḥizəqîyâû w<sup>a</sup>ḥăsāḏāyw hinnām kəṯûḇîm
b<sup>a</sup>ḥăzwōn yəš<sup>a</sup>‘əyâû ḇen-’āmwōṣ hannāḇî’ ‘al-sēfer
maləḵê-yəhûḏâ wəyiśərā’ēl:

33 wayyišəkaḇ yəḥizəqîyâû ‘im-’ăḇōṯāyw wayyiqəbəruhû
bəm<sup>a</sup>‘ălēh qiḇərê ḇənê-ḏāwîḏ wəḵāḇwōḏ ‘āśû-lwō ḇəmwōṯwō
kāl-yəhûḏâ wəyōšəḇê yərûšālāim wayyiməlōḵə mənaššeh ḇənwō
t<sup>a</sup>ḥətāyw: f

------------------------------------------------------------------------

[Next: 2 Chronicles (2 Divrey Yamim) Chapter 33](ch2033)
