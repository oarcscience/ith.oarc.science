[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch1029)  [KJV](../kjv/ch1029)  [Sep](../sep/ch1029) 
[Vul](../vul/ch1029)   
  
[1 Chronicles (1 Divrey Yamim) Index](ch1)  
  [Previous](ch1028)  [Next](ch2001) 

------------------------------------------------------------------------

### Tanach (Hebrew): 1 Chronicles (1 Divrey Yamim) Chapter 29

‎<span id="001">1</span> ‏וַיֹּ֨אמֶר דָּוִ֤יד הַמֶּ֙לֶךְ֙
לְכָל־הַקָּהָ֔ל שְׁלֹמֹ֨ה בְנִ֥י אֶחָ֛ד בָּֽחַר־בּ֥וֹ אֱלֹהִ֖ים נַ֣עַר
וָרָ֑ךְ וְהַמְּלָאכָ֣ה גְדוֹלָ֔ה כִּ֣י לֹ֤א לְאָדָם֙ הַבִּירָ֔ה כִּ֖י
לַיהוָ֥ה אֱלֹהִֽים׃

‎<span id="002">2</span> ‏וּֽכְכָל־כֹּחִ֞י הֲכִינ֣וֹתִי לְבֵית־אֱלֹהַ֗י
הַזָּהָ֣ב׀ לַ֠זָּהָב וְהַכֶּ֨סֶף לַכֶּ֜סֶף וְהַנְּחֹ֣שֶׁת לַנְּחֹ֗שֶׁת
הַבַּרְזֶל֙ לַבַּרְזֶ֔ל וְהָעֵצִ֖ים לָעֵצִ֑ים אַבְנֵי־שֹׁ֨הַם
וּמִלּוּאִ֜ים אַבְנֵי־פ֣וּךְ וְרִקְמָ֗ה וְכֹ֨ל אֶ֧בֶן יְקָרָ֛ה
וְאַבְנֵי־שַׁ֖יִשׁ לָרֹֽב׃

‎<span id="003">3</span> ‏וְע֗וֹד בִּרְצוֹתִי֙ בְּבֵ֣ית אֱלֹהַ֔י
יֶשׁ־לִ֥י סְגֻלָּ֖ה זָהָ֣ב וָכָ֑סֶף נָתַ֤תִּי לְבֵית־אֱלֹהַי֙ לְמַ֔עְלָה
מִכָּל־הֲכִינ֖וֹתִי לְבֵ֥ית הַקֹּֽדֶשׁ׃

‎<span id="004">4</span> ‏שְׁלֹ֧שֶׁת אֲלָפִ֛ים כִּכְּרֵ֥י זָהָ֖ב
מִזְּהַ֣ב אוֹפִ֑יר וְשִׁבְעַ֨ת אֲלָפִ֤ים כִּכַּר־כֶּ֙סֶף֙ מְזֻקָּ֔ק
לָט֖וּחַ קִיר֥וֹת הַבָּתִּֽים׃

‎<span id="005">5</span> ‏לַזָּהָ֤ב לַזָּהָב֙ וְלַכֶּ֣סֶף לַכֶּ֔סֶף
וּלְכָל־מְלָאכָ֖ה בְּיַ֣ד חָרָשִׁ֑ים וּמִ֣י מִתְנַדֵּ֔ב לְמַלֹּ֥אות
יָד֛וֹ הַיּ֖וֹם לַיהוָֽה׃

‎<span id="006">6</span> ‏וַיִּֽתְנַדְּבוּ֩ שָׂרֵ֨י הָאָב֜וֹת וְשָׂרֵ֣י׀
שִׁבְטֵ֣י יִשְׂרָאֵ֗ל וְשָׂרֵ֤י הָאֲלָפִים֙ וְהַמֵּא֔וֹת וּלְשָׂרֵ֖י
מְלֶ֥אכֶת הַמֶּֽלֶךְ׃

‎<span id="007">7</span> ‏וַֽיִּתְּנ֞וּ לַעֲבוֹדַ֣ת בֵּית־הָאֱלֹהִ֗ים
זָהָ֞ב כִּכָּרִ֣ים חֲמֵֽשֶׁת־אֲלָפִים֮ וַאֲדַרְכֹנִ֣ים רִבּוֹ֒ וְכֶ֗סֶף
כִּכָּרִים֙ עֲשֶׂ֣רֶת אֲלָפִ֔ים וּנְחֹ֕שֶׁת רִבּ֛וֹ וּשְׁמוֹנַ֥ת
אֲלָפִ֖ים כִּכָּרִ֑ים וּבַרְזֶ֖ל מֵֽאָה־אֶ֥לֶף כִּכָּרִֽים׃

‎<span id="008">8</span> ‏וְהַנִּמְצָ֤א אִתּוֹ֙ אֲבָנִ֔ים נָתְנ֖וּ
לְאוֹצַ֣ר בֵּית־יְהוָ֑ה עַ֥ל יַד־יְחִיאֵ֖ל הַגֵּרְשֻׁנִּֽי׃

‎<span id="009">9</span> ‏וַיִּשְׂמְח֤וּ הָעָם֙ עַל־הִֽתְנַדְּבָ֔ם כִּ֚י
בְּלֵ֣ב שָׁלֵ֔ם הִֽתְנַדְּב֖וּ לַיהוָ֑ה וְגַם֙ דָּוִ֣יד הַמֶּ֔לֶךְ
שָׂמַ֖ח שִׂמְחָ֥ה גְדוֹלָֽה׃ פ

‎<span id="010">10</span> ‏וַיְבָ֤רֶךְ דָּוִיד֙ אֶת־יְהוָ֔ה לְעֵינֵ֖י
כָּל־הַקָּהָ֑ל וַיֹּ֣אמֶר דָּוִ֗יד בָּר֨וּךְ אַתָּ֤ה יְהוָה֙ אֱלֹהֵי֙
יִשְׂרָאֵ֣ל אָבִ֔ינוּ מֵעוֹלָ֖ם וְעַד־עוֹלָֽם׃

‎<span id="011">11</span> ‏לְךָ֣ יְ֠הוָה הַגְּדֻלָּ֨ה וְהַגְּבוּרָ֤ה
וְהַתִּפְאֶ֙רֶת֙ וְהַנֵּ֣צַח וְהַה֔וֹד כִּי־כֹ֖ל בַּשָּׁמַ֣יִם
וּבָאָ֑רֶץ לְךָ֤ יְהוָה֙ הַמַּמְלָכָ֔ה וְהַמִּתְנַשֵּׂ֖א לְכֹ֥ל׀
לְרֹֽאשׁ׃

‎<span id="012">12</span> ‏וְהָעֹ֤שֶׁר וְהַכָּבוֹד֙ מִלְּפָנֶ֔יךָ
וְאַתָּה֙ מוֹשֵׁ֣ל בַּכֹּ֔ל וּבְיָדְךָ֖ כֹּ֣חַ וּגְבוּרָ֑ה וּבְיָ֣דְךָ֔
לְגַדֵּ֥ל וּלְחַזֵּ֖ק לַכֹּֽל׃

‎<span id="013">13</span> ‏וְעַתָּ֣ה אֱלֹהֵ֔ינוּ מוֹדִ֥ים אֲנַ֖חְנוּ
לָ֑ךְ וּֽמְהַֽלְלִ֖ים לְשֵׁ֥ם תִּפְאַרְתֶּֽךָ׃

‎<span id="014">14</span> ‏וְכִ֨י מִ֤י אֲנִי֙ וּמִ֣י עַמִּ֔י
כִּֽי־נַעְצֹ֣ר כֹּ֔חַ לְהִתְנַדֵּ֖ב כָּזֹ֑את כִּֽי־מִמְּךָ֣ הַכֹּ֔ל
וּמִיָּדְךָ֖ נָתַ֥נּוּ לָֽךְ׃

‎<span id="015">15</span> ‏כִּֽי־גֵרִ֨ים אֲנַ֧חְנוּ לְפָנֶ֛יךָ
וְתוֹשָׁבִ֖ים כְּכָל־אֲבֹתֵ֑ינוּ כַּצֵּ֧ל׀ יָמֵ֛ינוּ עַל־הָאָ֖רֶץ
וְאֵ֥ין מִקְוֶֽה׃

‎<span id="016">16</span> ‏יְהוָ֣ה אֱלֹהֵ֔ינוּ כֹ֣ל הֶהָמ֤וֹן הַזֶּה֙
אֲשֶׁ֣ר הֲכִינֹ֔נוּ לִבְנֽוֹת־לְךָ֥ בַ֖יִת לְשֵׁ֣ם קָדְשֶׁ֑ךָ מִיָּדְךָ֥
היא ה֖וּא וּלְךָ֥ הַכֹּֽל׃

‎<span id="017">17</span> ‏וְיָדַ֣עְתִּי אֱלֹהַ֔י כִּ֤י אַתָּה֙ בֹּחֵ֣ן
לֵבָ֔ב וּמֵישָׁרִ֖ים תִּרְצֶ֑ה אֲנִ֗י בְּיֹ֤שֶׁר לְבָבִי֙
הִתְנַדַּ֣בְתִּי כָל־אֵ֔לֶּה וְעַתָּ֗ה עַמְּךָ֙ הַנִּמְצְאוּ־פֹ֔ה
רָאִ֥יתִי בְשִׂמְחָ֖ה לְהִֽתְנַדֶּב־לָֽךְ׃

‎<span id="018">18</span> ‏יְהוָ֗ה אֱ֠לֹהֵי אַבְרָהָ֞ם יִצְחָ֤ק
וְיִשְׂרָאֵל֙ אֲבֹתֵ֔ינוּ שֳׁמְרָה־זֹּ֣את לְעוֹלָ֔ם לְיֵ֥צֶר
מַחְשְׁב֖וֹת לְבַ֣ב עַמֶּ֑ךָ וְהָכֵ֥ן לְבָבָ֖ם אֵלֶֽיךָ׃

‎<span id="019">19</span> ‏וְלִשְׁלֹמֹ֣ה בְנִ֗י תֵּ֚ן לֵבָ֣ב שָׁלֵ֔ם
לִשְׁמוֹר֙ מִצְוֹתֶ֔יךָ עֵדְוֹתֶ֖יךָ וְחֻקֶּ֑יךָ וְלַעֲשׂ֣וֹת הַכֹּ֔ל
וְלִבְנ֖וֹת הַבִּירָ֥ה אֲשֶׁר־הֲכִינֽוֹתִי׃ פ

‎<span id="020">20</span> ‏וַיֹּ֤אמֶר דָּוִיד֙ לְכָל־הַקָּהָ֔ל
בָּֽרְכוּ־נָ֖א אֶת־יְהוָ֣ה אֱלֹהֵיכֶ֑ם וַיְבָרֲכ֣וּ כָֽל־הַקָּהָ֗ל
לַיהוָה֙ אֱלֹהֵ֣י אֲבֹֽתֵיהֶ֔ם וַיִּקְּד֧וּ וַיִּֽשְׁתַּחֲו֛וּ לַיהוָ֖ה
וְלַמֶּֽלֶךְ׃

‎<span id="021">21</span> ‏וַיִּזְבְּח֣וּ לַיהוָ֣ה׀ זְ֠בָחִים
וַיַּעֲל֨וּ עֹל֜וֹת לַיהוָ֗ה לְֽמָחֳרַת֮ הַיּ֣וֹם הַהוּא֒ פָּרִ֨ים
אֶ֜לֶף אֵילִ֥ים אֶ֛לֶף כְּבָשִׂ֥ים אֶ֖לֶף וְנִסְכֵּיהֶ֑ם וּזְבָחִ֥ים
לָרֹ֖ב לְכָל־יִשְׂרָאֵֽל׃

‎<span id="022">22</span> ‏וַיֹּאכְל֨וּ וַיִּשְׁתּ֜וּ לִפְנֵ֧י יְהוָ֛ה
בַּיּ֥וֹם הַה֖וּא בְּשִׂמְחָ֣ה גְדוֹלָ֑ה וַיַּמְלִ֤יכוּ שֵׁנִית֙
לִשְׁלֹמֹ֣ה בֶן־דָּוִ֔יד וַיִּמְשְׁח֧וּ לַיהוָ֛ה לְנָגִ֥יד וּלְצָד֖וֹק
לְכֹהֵֽן׃

‎<span id="023">23</span> ‏וַיֵּ֣שֶׁב שְׁ֠לֹמֹה עַל־כִּסֵּ֨א יְהוָ֧ה׀
לְמֶ֛לֶךְ תַּֽחַת־דָּוִ֥יד אָבִ֖יו וַיַּצְלַ֑ח וַיִּשְׁמְע֥וּ אֵלָ֖יו
כָּל־יִשְׂרָאֵֽל׃

‎<span id="024">24</span> ‏וְכָל־הַשָּׂרִים֙ וְהַגִּבֹּרִ֔ים וְגַ֕ם
כָּל־בְּנֵ֖י הַמֶּ֣לֶךְ דָּוִ֑יד נָ֣תְנוּ יָ֔ד תַּ֖חַת שְׁלֹמֹ֥ה
הַמֶּֽלֶךְ׃

‎<span id="025">25</span> ‏וַיְגַדֵּ֨ל יְהוָ֤ה אֶת־שְׁלֹמֹה֙ לְמַ֔עְלָה
לְעֵינֵ֖י כָּל־יִשְׂרָאֵ֑ל וַיִּתֵּ֤ן עָלָיו֙ ה֣וֹד מַלְכ֔וּת אֲ֠שֶׁר
לֹֽא־הָיָ֧ה עַל־כָּל־מֶ֛לֶךְ לְפָנָ֖יו עַל־יִשְׂרָאֵֽל׃ פ

‎<span id="026">26</span> ‏וְדָוִיד֙ בֶּן־יִשָׁ֔י מָלַ֖ךְ
עַל־כָּל־יִשְׂרָאֵֽל׃

‎<span id="027">27</span> ‏וְהַיָּמִ֗ים אֲשֶׁ֤ר מָלַךְ֙ עַל־יִשְׂרָאֵ֔ל
אַרְבָּעִ֖ים שָׁנָ֑ה בְּחֶבְר֤וֹן מָלַךְ֙ שֶׁ֣בַע שָׁנִ֔ים
וּבִירוּשָׁלִַ֥ם מָלַ֖ךְ שְׁלֹשִׁ֥ים וְשָׁלֽוֹשׁ׃

‎<span id="028">28</span> ‏וַיָּ֙מָת֙ בְּשֵׂיבָ֣ה טוֹבָ֔ה שְׂבַ֥ע
יָמִ֖ים עֹ֣שֶׁר וְכָב֑וֹד וַיִּמְלֹ֛ךְ שְׁלֹמֹ֥ה בְנ֖וֹ תַּחְתָּֽיו׃

‎<span id="029">29</span> ‏וְדִבְרֵי֙ דָּוִ֣יד הַמֶּ֔לֶךְ הָרִאשֹׁנִ֖ים
וְהָאֲחרֹנִ֑ים הִנָּ֣ם כְּתוּבִ֗ים עַל־דִּבְרֵי֙ שְׁמוּאֵ֣ל הָרֹאֶ֔ה
וְעַל־דִּבְרֵי֙ נָתָ֣ן הַנָּבִ֔יא וְעַל־דִּבְרֵ֖י גָּ֥ד הַחֹזֶֽה׃

‎<span id="030">30</span> ‏עִ֥ם כָּל־מַלְכוּת֖וֹ וּגְבוּרָת֑וֹ
וְהָעִתִּ֗ים אֲשֶׁ֨ר עָבְר֤וּ עָלָיו֙ וְעַל־יִשְׂרָאֵ֔ל וְעַ֖ל
כָּל־מַמְלְכ֥וֹת הָאֲרָצֽוֹת׃ פ

1 wayyō’mer dāwîḏ hammeleḵə ləḵāl-haqqâāl šəlōmōh ḇənî ’eḥāḏ bāḥar-bwō
’ĕlōhîm n<sup>a</sup>‘ar wārāḵə wəhamməlā’ḵâ ḡəḏwōlâ kî lō’ lə’āḏām
habîrâ kî layhwâ ’ĕlōhîm:

2 ûḵəḵāl-kōḥî hăḵînwōṯî ləḇêṯ-’ĕlōhay hazzâāḇ\| lazzâāḇ wəhakesef
lakesef wəhannəḥōšeṯ lannəḥōšeṯ habarəzel labarəzel wəhā‘ēṣîm lā‘ēṣîm
’aḇənê-šōham ûmillû’îm ’aḇənê-fûḵə wəriqəmâ wəḵōl ’eḇen yəqārâ
wə’aḇənê-šayiš lārōḇ:

3 wə‘wōḏ birəṣwōṯî bəḇêṯ ’ĕlōhay yeš-lî səḡullâ zâāḇ wāḵāsef nāṯatî
ləḇêṯ-’ĕlōhay ləm<sup>a</sup>‘əlâ mikāl-hăḵînwōṯî ləḇêṯ haqqōḏeš:

4 šəlōšeṯ ’ălāfîm kikərê zâāḇ mizzəhaḇ ’wōfîr wəšiḇə‘aṯ ’ălāfîm
kikar-kesef məzuqqāq lāṭûḥa qîrwōṯ habātîm:

5 lazzâāḇ lazzâāḇ wəlakesef lakesef ûləḵāl-məlā’ḵâ bəyaḏ ḥārāšîm ûmî
miṯənadēḇ ləmallō’wṯ yāḏwō hayywōm layhwâ:

6 wayyiṯənadəḇû śārê hā’āḇwōṯ wəśārê\| šiḇəṭê yiśərā’ēl wəśārê hā’ălāfîm
wəhammē’wōṯ ûləśārê məle’ḵeṯ hammeleḵə:

7 wayyitənû l<sup>a</sup>‘ăḇwōḏaṯ bêṯ-hā’ĕlōhîm zâāḇ kikārîm
ḥămēšeṯ-’ălāfîm wa’ăḏarəḵōnîm ribwō wəḵesef kikārîm ‘ăśereṯ ’ălāfîm
ûnəḥōšeṯ ribwō ûšəmwōnaṯ ’ălāfîm kikārîm ûḇarəzel mē’â-’elef kikārîm:

8 wəhanniməṣā’ ’itwō ’ăḇānîm nāṯənû lə’wōṣar bêṯ-yəhwâ ‘al yaḏ-yəḥî’ēl
hagērəšunnî:

9 wayyiśəməḥû hā‘ām ‘al-hiṯənadəḇām kî bəlēḇ šālēm hiṯənadəḇû layhwâ
wəḡam dāwîḏ hammeleḵə śām<sup>a</sup>ḥ śiməḥâ ḡəḏwōlâ: f

10 wayəḇāreḵə dāwîḏ ’eṯ-yəhwâ lə‘ênê kāl-haqqâāl wayyō’mer dāwîḏ bārûḵə
’atâ yəhwâ ’ĕlōhê yiśərā’ēl ’āḇînû mē‘wōlām wə‘aḏ-‘wōlām:

11 ləḵā yəhwâ hagəḏullâ wəhagəḇûrâ wəhatifə’ereṯ wəhannēṣ<sup>a</sup>ḥ
wəhahwōḏ kî-ḵōl baššāmayim ûḇā’āreṣ ləḵā yəhwâ hammaməlāḵâ
wəhammiṯənaśśē’ ləḵōl\| lərō’š:

12 wəhā‘ōšer wəhakāḇwōḏ milləfāneyḵā wə’atâ mwōšēl bakōl ûḇəyāḏəḵā kōḥa
ûḡəḇûrâ ûḇəyāḏəḵā ləḡadēl ûləḥazzēq lakōl:

13 wə‘atâ ’ĕlōhênû mwōḏîm ’ăn<sup>a</sup>ḥənû lāḵə ûməhaləlîm ləšēm
tifə’arəteḵā:

14 wəḵî mî ’ănî ûmî ‘ammî kî-n<sup>a</sup>‘əṣōr kōḥa ləhiṯənadēḇ kāzō’ṯ
kî-mimməḵā hakōl ûmîyāḏəḵā nāṯannû lāḵə:

15 kî-ḡērîm ’ăn<sup>a</sup>ḥənû ləfāneyḵā wəṯwōšāḇîm kəḵāl-’ăḇōṯênû
kaṣṣēl\| yāmênû ‘al-hā’āreṣ wə’ên miqəweh:

16 yəhwâ ’ĕlōhênû ḵōl hehāmwōn hazzeh ’ăšer hăḵînōnû liḇənwōṯ-ləḵā ḇayiṯ
ləšēm qāḏəšeḵā mîyāḏəḵā hî’ hû’ ûləḵā hakōl:

17 wəyāḏ<sup>a</sup>‘ətî ’ĕlōhay kî ’atâ bōḥēn lēḇāḇ ûmêšārîm tirəṣeh
’ănî bəyōšer ləḇāḇî hiṯənadaḇətî ḵāl-’ēlleh wə‘atâ ‘amməḵā
hanniməṣə’û-fōh rā’îṯî ḇəśiməḥâ ləhiṯənadeḇ-lāḵə:

18 yəhwâ ’ĕlōhê ’aḇərâām yiṣəḥāq wəyiśərā’ēl ’ăḇōṯênû šŏmərâ-zzō’ṯ
lə‘wōlām ləyēṣer m<sup>a</sup>ḥəšəḇwōṯ ləḇaḇ ‘ammeḵā wəhāḵēn ləḇāḇām
’ēleyḵā:

19 wəlišəlōmōh ḇənî tēn lēḇāḇ šālēm lišəmwōr miṣəwōṯeyḵā ‘ēḏəwōṯeyḵā
wəḥuqqeyḵā wəl<sup>a</sup>‘ăśwōṯ hakōl wəliḇənwōṯ habîrâ
’ăšer-hăḵînwōṯî: f

20 wayyō’mer dāwîḏ ləḵāl-haqqâāl bārəḵû-nā’ ’eṯ-yəhwâ ’ĕlōhêḵem
wayəḇārăḵû ḵāl-haqqâāl layhwâ ’ĕlōhê ’ăḇōṯêhem wayyiqqəḏû
wayyišət<sup>a</sup>ḥăwû layhwâ wəlammeleḵə:

21 wayyizəbəḥû layhwâ\| zəḇāḥîm wayy<sup>a</sup>‘ălû ‘ōlwōṯ layhwâ
ləmāḥŏraṯ hayywōm hahû’ pārîm ’elef ’êlîm ’elef kəḇāśîm ’elef
wənisəkêhem ûzəḇāḥîm lārōḇ ləḵāl-yiśərā’ēl:

22 wayyō’ḵəlû wayyišətû lifənê yəhwâ bayywōm hahû’ bəśiməḥâ ḡəḏwōlâ
wayyaməlîḵû šēnîṯ lišəlōmōh ḇen-dāwîḏ wayyiməšəḥû layhwâ lənāḡîḏ
ûləṣāḏwōq ləḵōhēn:

23 wayyēšeḇ šəlōmōh ‘al-kissē’ yəhwâ\| ləmeleḵə t<sup>a</sup>ḥaṯ-dāwîḏ
’āḇîw wayyaṣəl<sup>a</sup>ḥ wayyišəmə‘û ’ēlāyw kāl-yiśərā’ēl:

24 wəḵāl-haśśārîm wəhagibōrîm wəḡam kāl-bənê hammeleḵə dāwîḏ nāṯənû yāḏ
t<sup>a</sup>ḥaṯ šəlōmōh hammeleḵə:

25 wayəḡadēl yəhwâ ’eṯ-šəlōmōh ləm<sup>a</sup>‘əlâ lə‘ênê kāl-yiśərā’ēl
wayyitēn ‘ālāyw hwōḏ maləḵûṯ ’ăšer lō’-hāyâ ‘al-kāl-meleḵə ləfānāyw
‘al-yiśərā’ēl: f

26 wəḏāwîḏ ben-yišāy mālaḵə ‘al-kāl-yiśərā’ēl:

27 wəhayyāmîm ’ăšer mālaḵə ‘al-yiśərā’ēl ’arəbā‘îm šānâ bəḥeḇərwōn
mālaḵə šeḇ<sup>a</sup>‘ šānîm ûḇîrûšālaim mālaḵə šəlōšîm wəšālwōš:

28 wayyāmāṯ bəśêḇâ ṭwōḇâ śəḇ<sup>a</sup>‘ yāmîm ‘ōšer wəḵāḇwōḏ
wayyiməlōḵə šəlōmōh ḇənwō t<sup>a</sup>ḥətāyw:

29 wəḏiḇərê dāwîḏ hammeleḵə hāri’šōnîm wəhā’ăḥrōnîm hinnām kəṯûḇîm
‘al-diḇərê šəmû’ēl hārō’eh wə‘al-diḇərê nāṯān hannāḇî’ wə‘al-diḇərê gāḏ
h<sup>a</sup>ḥōzeh:

30 ‘im kāl-maləḵûṯwō ûḡəḇûrāṯwō wəhā‘itîm ’ăšer ‘āḇərû ‘ālāyw
wə‘al-yiśərā’ēl wə‘al kāl-mamələḵwōṯ hā’ărāṣwōṯ: f

------------------------------------------------------------------------

[Next: 2 Chronicles (2 Divrey Yamim) Chapter 1](ch2001)
