<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Tanach, full text etext at Intangible Textual Heritage">
<META name="keywords" content="Bible Scripture Tanach Judaism Jewish Hebrew">
<TITLE>Tanach: Haggai (Haggai): Haggai (Haggai) Chapter 2</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/hag002">Polyglot</A>&nbsp;
<A HREF="../kjv/hag002">KJV</A>&nbsp;
<A HREF="../sep/hag002">Sep</A>&nbsp;
<A HREF="../vul/hag002">Vul</A>&nbsp;

<BR>
<BR><A HREF="hag">Haggai (Haggai) Index</A><BR>
&nbsp;
<A HREF="hag001">Previous</A>&nbsp;
<A HREF="zac001">Next</A>&nbsp;
</CENTER>
<HR>
</P>
<H3 ALIGN="CENTER">Tanach (Hebrew): Haggai (Haggai) Chapter 2</H3><TABLE WIDTH="100%" BORDER="1">
<TR>
<TD WIDTH="50%" VALIGN="TOP">
<P ALIGN="RIGHT"><span lang="he">&#8206;<a name="001">1</A>&nbsp;&#8207;בַּשְּׁבִיעִ֕י בְּעֶשְׂרִ֥ים וְאֶחָ֖ד לַחֹ֑דֶשׁ הָיָה֙ דְּבַר־יְהוָ֔ה בְּיַד־חַגַּ֥י הַנָּבִ֖יא לֵאמֹֽר׃ </P>
<P ALIGN="RIGHT"><span lang="he">&#8206;<a name="002">2</A>&nbsp;&#8207;אֱמָר־נָ֗א אֶל־זְרֻבָּבֶ֤ל בֶּן־שַׁלְתִּיאֵל֙ פַּחַ֣ת יְהוּדָ֔ה וְאֶל־יְהוֹשֻׁ֥עַ בֶּן־יְהוֹצָדָ֖ק הַכֹּהֵ֣ן הַגָּד֑וֹל וְאֶל־שְׁאֵרִ֥ית הָעָ֖ם לֵאמֹֽר׃ </P>
<P ALIGN="RIGHT"><span lang="he">&#8206;<a name="003">3</A>&nbsp;&#8207;מִ֤י בָכֶם֙ הַנִּשְׁאָ֔ר אֲשֶׁ֤ר רָאָה֙ אֶת־הַבַּ֣יִת הַזֶּ֔ה בִּכְבוֹד֖וֹ הָרִאשׁ֑וֹן וּמָ֨ה אַתֶּ֜ם רֹאִ֤ים אֹתוֹ֙ עַ֔תָּה הֲל֥וֹא כָמֹ֛הוּ כְּאַ֖יִן בְּעֵינֵיכֶֽם׃ </P>
<P ALIGN="RIGHT"><span lang="he">&#8206;<a name="004">4</A>&nbsp;&#8207;וְעַתָּ֣ה חֲזַ֣ק זְרֻבָּבֶ֣ל׀ נְאֻם־יְהוָ֡ה וַחֲזַ֣ק יְהוֹשֻׁ֣עַ בֶּן־יְהוֹצָדָק֩ הַכֹּהֵ֨ן הַגָּד֜וֹל וַחֲזַ֨ק כָּל־עַ֥ם הָאָ֛רֶץ נְאֻם־יְהוָ֖ה וַֽעֲשׂ֑וּ כִּֽי־אֲנִ֣י אִתְּכֶ֔ם נְאֻ֖ם יְהוָ֥ה צְבָאֽוֹת׃ </P>
<P ALIGN="RIGHT"><span lang="he">&#8206;<a name="005">5</A>&nbsp;&#8207;אֶֽת־הַדָּבָ֞ר אֲשֶׁר־כָּרַ֤תִּי אִתְּכֶם֙ בְּצֵאתְכֶ֣ם מִמִּצְרַ֔יִם וְרוּחִ֖י עֹמֶ֣דֶת בְּתוֹכְכֶ֑ם אַל־תִּירָֽאוּ׃ ס</P>
<P ALIGN="RIGHT"><span lang="he">&#8206;<a name="006">6</A>&nbsp;&#8207;כִּ֣י כֹ֤ה אָמַר֙ יְהוָ֣ה צְבָא֔וֹת ע֥וֹד אַחַ֖ת מְעַ֣ט הִ֑יא וַאֲנִ֗י מַרְעִישׁ֙ אֶת־הַשָּׁמַ֣יִם וְאֶת־הָאָ֔רֶץ וְאֶת־הַיָּ֖ם וְאֶת־הֶחָרָבָֽה׃ </P>
<P ALIGN="RIGHT"><span lang="he">&#8206;<a name="007">7</A>&nbsp;&#8207;וְהִרְעַשְׁתִּי֙ אֶת־כָּל־הַגּוֹיִ֔ם וּבָ֖אוּ חֶמְדַּ֣ת כָּל־הַגּוֹיִ֑ם וּמִלֵּאתִ֞י אֶת־הַבַּ֤יִת הַזֶּה֙ כָּב֔וֹד אָמַ֖ר יְהוָ֥ה צְבָאֽוֹת׃ </P>
<P ALIGN="RIGHT"><span lang="he">&#8206;<a name="008">8</A>&nbsp;&#8207;לִ֥י הַכֶּ֖סֶף וְלִ֣י הַזָּהָ֑ב נְאֻ֖ם יְהוָ֥ה צְבָאֽוֹת׃ </P>
<P ALIGN="RIGHT"><span lang="he">&#8206;<a name="009">9</A>&nbsp;&#8207;גָּד֣וֹל יִֽהְיֶ֡ה כְּבוֹד֩ הַבַּ֨יִת הַזֶּ֤ה הָאַֽחֲרוֹן֙ מִן־הָ֣רִאשׁ֔וֹן אָמַ֖ר יְהוָ֣ה צְבָא֑וֹת וּבַמָּק֤וֹם הַזֶּה֙ אֶתֵּ֣ן שָׁל֔וֹם נְאֻ֖ם יְהוָ֥ה צְבָאֽוֹת׃ פ</P>
<P ALIGN="RIGHT"><span lang="he">&#8206;<a name="010">10</A>&nbsp;&#8207;בְּעֶשְׂרִ֤ים וְאַרְבָּעָה֙ לַתְּשִׁיעִ֔י בִּשְׁנַ֥ת שְׁתַּ֖יִם לְדָרְיָ֑וֶשׁ הָיָה֙ דְּבַר־יְהוָ֔ה אֶל־חַגַּ֥י הַנָּבִ֖יא לֵאמֹֽר׃ </P>
<P ALIGN="RIGHT"><span lang="he">&#8206;<a name="011">11</A>&nbsp;&#8207;כֹּ֥ה אָמַ֖ר יְהוָ֣ה צְבָא֑וֹת שְׁאַל־נָ֧א אֶת־הַכֹּהֲנִ֛ים תּוֹרָ֖ה לֵאמֹֽר׃ </P>
<P ALIGN="RIGHT"><span lang="he">&#8206;<a name="012">12</A>&nbsp;&#8207;הֵ֣ן׀ יִשָּׂא־אִ֨ישׁ בְּשַׂר־קֹ֜דֶשׁ בִּכְנַ֣ף בִּגְד֗וֹ וְנָגַ֣ע בִּ֠כְנָפוֹ אֶל־הַלֶּ֨חֶם וְאֶל־הַנָּזִ֜יד וְאֶל־הַיַּ֧יִן וְאֶל־שֶׁ֛מֶן וְאֶל־כָּל־מַאֲכָ֖ל הֲיִקְדָּ֑שׁ וַיַּעֲנ֧וּ הַכֹּהֲנִ֛ים וַיֹּאמְר֖וּ לֹֽא׃ </P>
<P ALIGN="RIGHT"><span lang="he">&#8206;<a name="013">13</A>&nbsp;&#8207;וַיֹּ֣אמֶר חַגַּ֔י אִם־יִגַּ֧ע טְמֵא־נֶ֛פֶשׁ בְּכָל־אֵ֖לֶּה הֲיִטְמָ֑א וַיַּעֲנ֧וּ הַכֹּהֲנִ֛ים וַיֹּאמְר֖וּ יִטְמָֽא׃ </P>
<P ALIGN="RIGHT"><span lang="he">&#8206;<a name="014">14</A>&nbsp;&#8207;וַיַּ֨עַן חַגַּ֜י וַיֹּ֗אמֶר כֵּ֣ן הָֽעָם־הַ֠זֶּה וְכֵן־הַגּ֨וֹי הַזֶּ֤ה לְפָנַי֙ נְאֻם־יְהוָ֔ה וְכֵ֖ן כָּל־מַעֲשֵׂ֣ה יְדֵיהֶ֑ם וַאֲשֶׁ֥ר יַקְרִ֛יבוּ שָׁ֖ם טָמֵ֥א הֽוּא׃ </P>
<P ALIGN="RIGHT"><span lang="he">&#8206;<a name="015">15</A>&nbsp;&#8207;וְעַתָּה֙ שִֽׂימוּ־נָ֣א לְבַבְכֶ֔ם מִן־הַיּ֥וֹם הַזֶּ֖ה וָמָ֑עְלָה מִטֶּ֧רֶם שֽׂוּם־אֶ֛בֶן אֶל־אֶ֖בֶן בְּהֵיכַ֥ל יְהוָֽה׃ </P>
<P ALIGN="RIGHT"><span lang="he">&#8206;<a name="016">16</A>&nbsp;&#8207;מִֽהְיוֹתָ֥ם בָּא֙ אֶל־עֲרֵמַ֣ת עֶשְׂרִ֔ים וְהָיְתָ֖ה עֲשָׂרָ֑ה בָּ֣א אֶל־הַיֶּ֗קֶב לַחְשֹׂף֙ חֲמִשִּׁ֣ים פּוּרָ֔ה וְהָיְתָ֖ה עֶשְׂרִֽים׃ </P>
<P ALIGN="RIGHT"><span lang="he">&#8206;<a name="017">17</A>&nbsp;&#8207;הִכֵּ֨יתִי אֶתְכֶ֜ם בַּשִּׁדָּפ֤וֹן וּבַיֵּֽרָקוֹן֙ וּבַבָּרָ֔ד אֵ֖ת כָּל־מַעֲשֵׂ֣ה יְדֵיכֶ֑ם וְאֵין־אֶתְכֶ֥ם אֵלַ֖י נְאֻם־יְהוָֽה׃ </P>
<P ALIGN="RIGHT"><span lang="he">&#8206;<a name="018">18</A>&nbsp;&#8207;שִׂימוּ־נָ֣א לְבַבְכֶ֔ם מִן־הַיּ֥וֹם הַזֶּ֖ה וָמָ֑עְלָה מִיּוֹם֩ עֶשְׂרִ֨ים וְאַרְבָּעָ֜ה לַתְּשִׁיעִ֗י לְמִן־הַיּ֛וֹם אֲשֶׁר־יֻסַּ֥ד הֵֽיכַל־יְהוָ֖ה שִׂ֥ימוּ לְבַבְכֶֽם׃ </P>
<P ALIGN="RIGHT"><span lang="he">&#8206;<a name="019">19</A>&nbsp;&#8207;הַע֤וֹד הַזֶּ֙רַע֙ בַּמְּגוּרָ֔ה וְעַד־הַגֶּ֨פֶן וְהַתְּאֵנָ֧ה וְהָרִמּ֛וֹן וְעֵ֥ץ הַזַּ֖יִת לֹ֣א נָשָׂ֑א מִן־הַיּ֥וֹם הַזֶּ֖ה אֲבָרֵֽךְ׃ ס</P>
<P ALIGN="RIGHT"><span lang="he">&#8206;<a name="020">20</A>&nbsp;&#8207;וַיְהִ֨י דְבַר־יְהוָ֤ה׀ שֵׁנִית֙ אֶל־חַגַּ֔י בְּעֶשְׂרִ֧ים וְאַרְבָּעָ֛ה לַחֹ֖דֶשׁ לֵאמֹֽר׃ </P>
<P ALIGN="RIGHT"><span lang="he">&#8206;<a name="021">21</A>&nbsp;&#8207;אֱמֹ֕ר אֶל־זְרֻבָּבֶ֥ל פַּֽחַת־יְהוּדָ֖ה לֵאמֹ֑ר אֲנִ֣י מַרְעִ֔ישׁ אֶת־הַשָּׁמַ֖יִם וְאֶת־הָאָֽרֶץ׃ </P>
<P ALIGN="RIGHT"><span lang="he">&#8206;<a name="022">22</A>&nbsp;&#8207;וְהָֽפַכְתִּי֙ כִּסֵּ֣א מַמְלָכ֔וֹת וְהִ֨שְׁמַדְתִּ֔י חֹ֖זֶק מַמְלְכ֣וֹת הַגּוֹיִ֑ם וְהָפַכְתִּ֤י מֶרְכָּבָה֙ וְרֹ֣כְבֶ֔יהָ וְיָרְד֤וּ סוּסִים֙ וְרֹ֣כְבֵיהֶ֔ם אִ֖ישׁ בְּחֶ֥רֶב אָחִֽיו׃ </P>
<P ALIGN="RIGHT"><span lang="he">&#8206;<a name="023">23</A>&nbsp;&#8207;בַּיּ֣וֹם הַה֣וּא נְאֻם־יְהוָ֣ה צְבָא֡וֹת אֶ֠קָּחֲךָ זְרֻבָּבֶ֨ל בֶּן־שְׁאַלְתִּיאֵ֤ל עַבְדִּי֙ נְאֻם־יְהוָ֔ה וְשַׂמְתִּ֖יךָ כַּֽחוֹתָ֑ם כִּֽי־בְךָ֣ בָחַ֔רְתִּי נְאֻ֖ם יְהוָ֥ה צְבָאֽוֹת׃ </P>
<P></P>
</TD>
<TD WIDTH="50%">
<P>1&nbsp;ba&#353;&#353;&#601;&#x1E07;&icirc;&#8216;&icirc; b&#601;&#8216;e&#347;&#601;r&icirc;m w&#601;&#8217;e&#x1E25;&#257;&#x1E0F; l<sup>a</sup>&#x1E25;&#333;&#x1E0F;e&#353; h&#257;y&acirc; d&#601;&#x1E07;ar-y&#601;hw&acirc; b&#601;ya&#x1E0F;-&#x1E25;agay hann&#257;&#x1E07;&icirc;&#8217; l&#275;&#8217;m&#333;r: </P>
<P>2&nbsp;&#8217;&#277;m&#257;r-n&#257;&#8217; &#8217;el-z&#601;rub&#257;&#x1E07;el ben-&#353;al&#601;t&icirc;&#8217;&#275;l p<sup>a</sup>&#x1E25;a&#x1E6F; y&#601;h&ucirc;&#x1E0F;&acirc; w&#601;&#8217;el-y&#601;hw&#333;&#353;u&#8216;a ben-y&#601;hw&#333;&#x1E63;&#257;&#x1E0F;&#257;q hak&#333;h&#275;n hag&#257;&#x1E0F;w&#333;l w&#601;&#8217;el-&#353;&#601;&#8217;&#275;r&icirc;&#x1E6F; h&#257;&#8216;&#257;m l&#275;&#8217;m&#333;r: </P>
<P>3&nbsp;m&icirc; &#x1E07;&#257;&#x1E35;em hanni&#353;&#601;&#8217;&#257;r &#8217;&#259;&#353;er r&#257;&#8217;&acirc; &#8217;e&#x1E6F;-habayi&#x1E6F; hazzeh bi&#x1E35;&#601;&#x1E07;w&#333;&#x1E0F;w&#333; h&#257;ri&#8217;&#353;w&#333;n &ucirc;m&acirc; &#8217;atem r&#333;&#8217;&icirc;m &#8217;&#333;&#x1E6F;w&#333; &#8216;at&acirc; h&#259;lw&#333;&#8217; &#x1E35;&#257;m&#333;h&ucirc; k&#601;&#8217;ayin b&#601;&#8216;&ecirc;n&ecirc;&#x1E35;em: </P>
<P>4&nbsp;w&#601;&#8216;at&acirc; &#x1E25;&#259;zaq z&#601;rub&#257;&#x1E07;el| n&#601;&#8217;um-y&#601;hw&acirc; w<sup>a</sup>&#x1E25;&#259;zaq y&#601;hw&#333;&#353;u&#8216;a ben-y&#601;hw&#333;&#x1E63;&#257;&#x1E0F;&#257;q hak&#333;h&#275;n hag&#257;&#x1E0F;w&#333;l w<sup>a</sup>&#x1E25;&#259;zaq k&#257;l-&#8216;am h&#257;&#8217;&#257;re&#x1E63; n&#601;&#8217;um-y&#601;hw&acirc; w<sup>a</sup>&#8216;&#259;&#347;&ucirc; k&icirc;-&#8217;&#259;n&icirc; &#8217;it&#601;&#x1E35;em n&#601;&#8217;um y&#601;hw&acirc; &#x1E63;&#601;&#x1E07;&#257;&#8217;w&#333;&#x1E6F;: </P>
<P>5&nbsp;&#8217;e&#x1E6F;-had&#257;&#x1E07;&#257;r &#8217;&#259;&#353;er-k&#257;rat&icirc; &#8217;it&#601;&#x1E35;em b&#601;&#x1E63;&#275;&#8217;&#x1E6F;&#601;&#x1E35;em mimmi&#x1E63;&#601;rayim w&#601;r&ucirc;&#x1E25;&icirc; &#8216;&#333;me&#x1E0F;e&#x1E6F; b&#601;&#x1E6F;w&#333;&#x1E35;&#601;&#x1E35;em &#8217;al-t&icirc;r&#257;&#8217;&ucirc;: s</P>
<P>6&nbsp;k&icirc; &#x1E35;&#333;h &#8217;&#257;mar y&#601;hw&acirc; &#x1E63;&#601;&#x1E07;&#257;&#8217;w&#333;&#x1E6F; &#8216;w&#333;&#x1E0F; &#8217;<sup>a</sup>&#x1E25;a&#x1E6F; m&#601;&#8216;a&#x1E6D; h&icirc;&#8217; wa&#8217;&#259;n&icirc; mar&#601;&#8216;&icirc;&#353; &#8217;e&#x1E6F;-ha&#353;&#353;&#257;mayim w&#601;&#8217;e&#x1E6F;-h&#257;&#8217;&#257;re&#x1E63; w&#601;&#8217;e&#x1E6F;-hayy&#257;m w&#601;&#8217;e&#x1E6F;-he&#x1E25;&#257;r&#257;&#x1E07;&acirc;: </P>
<P>7&nbsp;w&#601;hir&#601;&#8216;a&#353;&#601;t&icirc; &#8217;e&#x1E6F;-k&#257;l-hagw&#333;yim &ucirc;&#x1E07;&#257;&#8217;&ucirc; &#x1E25;em&#601;da&#x1E6F; k&#257;l-hagw&#333;yim &ucirc;mill&#275;&#8217;&#x1E6F;&icirc; &#8217;e&#x1E6F;-habayi&#x1E6F; hazzeh k&#257;&#x1E07;w&#333;&#x1E0F; &#8217;&#257;mar y&#601;hw&acirc; &#x1E63;&#601;&#x1E07;&#257;&#8217;w&#333;&#x1E6F;: </P>
<P>8&nbsp;l&icirc; hakesef w&#601;l&icirc; hazz&acirc;&#257;&#x1E07; n&#601;&#8217;um y&#601;hw&acirc; &#x1E63;&#601;&#x1E07;&#257;&#8217;w&#333;&#x1E6F;: </P>
<P>9&nbsp;g&#257;&#x1E0F;w&#333;l yih&#601;yeh k&#601;&#x1E07;w&#333;&#x1E0F; habayi&#x1E6F; hazzeh h&#257;&#8217;<sup>a</sup>&#x1E25;&#259;rw&#333;n min-h&#257;ri&#8217;&#353;w&#333;n &#8217;&#257;mar y&#601;hw&acirc; &#x1E63;&#601;&#x1E07;&#257;&#8217;w&#333;&#x1E6F; &ucirc;&#x1E07;amm&#257;qw&#333;m hazzeh &#8217;et&#275;n &#353;&#257;lw&#333;m n&#601;&#8217;um y&#601;hw&acirc; &#x1E63;&#601;&#x1E07;&#257;&#8217;w&#333;&#x1E6F;: f</P>
<P>10&nbsp;b&#601;&#8216;e&#347;&#601;r&icirc;m w&#601;&#8217;ar&#601;b&#257;&#8216;&acirc; lat&#601;&#353;&icirc;&#8216;&icirc; bi&#353;&#601;na&#x1E6F; &#353;&#601;tayim l&#601;&#x1E0F;&#257;r&#601;y&#257;we&#353; h&#257;y&acirc; d&#601;&#x1E07;ar-y&#601;hw&acirc; &#8217;el-&#x1E25;agay hann&#257;&#x1E07;&icirc;&#8217; l&#275;&#8217;m&#333;r: </P>
<P>11&nbsp;k&#333;h &#8217;&#257;mar y&#601;hw&acirc; &#x1E63;&#601;&#x1E07;&#257;&#8217;w&#333;&#x1E6F; &#353;&#601;&#8217;al-n&#257;&#8217; &#8217;e&#x1E6F;-hak&#333;h&#259;n&icirc;m tw&#333;r&acirc; l&#275;&#8217;m&#333;r: </P>
<P>12&nbsp;h&#275;n| yi&#347;&#347;&#257;&#8217;-&#8217;&icirc;&#353; b&#601;&#347;ar-q&#333;&#x1E0F;e&#353; bi&#x1E35;&#601;naf bi&#x1E21;&#601;&#x1E0F;w&#333; w&#601;n&#257;&#x1E21;<sup>a</sup>&#8216; bi&#x1E35;&#601;n&#257;fw&#333; &#8217;el-halle&#x1E25;em w&#601;&#8217;el-hann&#257;z&icirc;&#x1E0F; w&#601;&#8217;el-hayyayin w&#601;&#8217;el-&#353;emen w&#601;&#8217;el-k&#257;l-ma&#8217;&#259;&#x1E35;&#257;l h&#259;yiq&#601;d&#257;&#353; wayy<sup>a</sup>&#8216;&#259;n&ucirc; hak&#333;h&#259;n&icirc;m wayy&#333;&#8217;m&#601;r&ucirc; l&#333;&#8217;: </P>
<P>13&nbsp;wayy&#333;&#8217;mer &#x1E25;agay &#8217;im-yig<sup>a</sup>&#8216; &#x1E6D;&#601;m&#275;&#8217;-nefe&#353; b&#601;&#x1E35;&#257;l-&#8217;&#275;lleh h&#259;yi&#x1E6D;&#601;m&#257;&#8217; wayy<sup>a</sup>&#8216;&#259;n&ucirc; hak&#333;h&#259;n&icirc;m wayy&#333;&#8217;m&#601;r&ucirc; yi&#x1E6D;&#601;m&#257;&#8217;: </P>
<P>14&nbsp;wayy<sup>a</sup>&#8216;an &#x1E25;agay wayy&#333;&#8217;mer k&#275;n h&#257;&#8216;&#257;m-hazzeh w&#601;&#x1E35;&#275;n-hagw&#333;y hazzeh l&#601;f&#257;nay n&#601;&#8217;um-y&#601;hw&acirc; w&#601;&#x1E35;&#275;n k&#257;l-m<sup>a</sup>&#8216;&#259;&#347;&#275;h y&#601;&#x1E0F;&ecirc;hem wa&#8217;&#259;&#353;er yaq&#601;r&icirc;&#x1E07;&ucirc; &#353;&#257;m &#x1E6D;&#257;m&#275;&#8217; h&ucirc;&#8217;: </P>
<P>15&nbsp;w&#601;&#8216;at&acirc; &#347;&icirc;m&ucirc;-n&#257;&#8217; l&#601;&#x1E07;a&#x1E07;&#601;&#x1E35;em min-hayyw&#333;m hazzeh w&#257;m&#257;&#8216;&#601;l&acirc; mi&#x1E6D;&#x1E6D;erem &#347;&ucirc;m-&#8217;e&#x1E07;en &#8217;el-&#8217;e&#x1E07;en b&#601;h&ecirc;&#x1E35;al y&#601;hw&acirc;: </P>
<P>16&nbsp;mih&#601;yw&#333;&#x1E6F;&#257;m b&#257;&#8217; &#8217;el-&#8216;&#259;r&#275;ma&#x1E6F; &#8216;e&#347;&#601;r&icirc;m w&#601;h&#257;y&#601;&#x1E6F;&acirc; &#8216;&#259;&#347;&#257;r&acirc; b&#257;&#8217; &#8217;el-hayyeqe&#x1E07; l<sup>a</sup>&#x1E25;&#601;&#347;&#333;f &#x1E25;&#259;mi&#353;&#353;&icirc;m p&ucirc;r&acirc; w&#601;h&#257;y&#601;&#x1E6F;&acirc; &#8216;e&#347;&#601;r&icirc;m: </P>
<P>17&nbsp;hik&ecirc;&#x1E6F;&icirc; &#8217;e&#x1E6F;&#601;&#x1E35;em ba&#353;&#353;id&#257;fw&#333;n &ucirc;&#x1E07;ayy&#275;r&#257;qw&#333;n &ucirc;&#x1E07;ab&#257;r&#257;&#x1E0F; &#8217;&#275;&#x1E6F; k&#257;l-m<sup>a</sup>&#8216;&#259;&#347;&#275;h y&#601;&#x1E0F;&ecirc;&#x1E35;em w&#601;&#8217;&ecirc;n-&#8217;e&#x1E6F;&#601;&#x1E35;em &#8217;&#275;lay n&#601;&#8217;um-y&#601;hw&acirc;: </P>
<P>18&nbsp;&#347;&icirc;m&ucirc;-n&#257;&#8217; l&#601;&#x1E07;a&#x1E07;&#601;&#x1E35;em min-hayyw&#333;m hazzeh w&#257;m&#257;&#8216;&#601;l&acirc; m&icirc;yw&#333;m &#8216;e&#347;&#601;r&icirc;m w&#601;&#8217;ar&#601;b&#257;&#8216;&acirc; lat&#601;&#353;&icirc;&#8216;&icirc; l&#601;min-hayyw&#333;m &#8217;&#259;&#353;er-yussa&#x1E0F; h&ecirc;&#x1E35;al-y&#601;hw&acirc; &#347;&icirc;m&ucirc; l&#601;&#x1E07;a&#x1E07;&#601;&#x1E35;em: </P>
<P>19&nbsp;h<sup>a</sup>&#8216;w&#333;&#x1E0F; hazzer<sup>a</sup>&#8216; bamm&#601;&#x1E21;&ucirc;r&acirc; w&#601;&#8216;a&#x1E0F;-hagefen w&#601;hat&#601;&#8217;&#275;n&acirc; w&#601;h&#257;rimmw&#333;n w&#601;&#8216;&#275;&#x1E63; hazzayi&#x1E6F; l&#333;&#8217; n&#257;&#347;&#257;&#8217; min-hayyw&#333;m hazzeh &#8217;&#259;&#x1E07;&#257;r&#275;&#x1E35;&#601;: s</P>
<P>20&nbsp;way&#601;h&icirc; &#x1E0F;&#601;&#x1E07;ar-y&#601;hw&acirc;| &#353;&#275;n&icirc;&#x1E6F; &#8217;el-&#x1E25;agay b&#601;&#8216;e&#347;&#601;r&icirc;m w&#601;&#8217;ar&#601;b&#257;&#8216;&acirc; l<sup>a</sup>&#x1E25;&#333;&#x1E0F;e&#353; l&#275;&#8217;m&#333;r: </P>
<P>21&nbsp;&#8217;&#277;m&#333;r &#8217;el-z&#601;rub&#257;&#x1E07;el p<sup>a</sup>&#x1E25;a&#x1E6F;-y&#601;h&ucirc;&#x1E0F;&acirc; l&#275;&#8217;m&#333;r &#8217;&#259;n&icirc; mar&#601;&#8216;&icirc;&#353; &#8217;e&#x1E6F;-ha&#353;&#353;&#257;mayim w&#601;&#8217;e&#x1E6F;-h&#257;&#8217;&#257;re&#x1E63;: </P>
<P>22&nbsp;w&#601;h&#257;fa&#x1E35;&#601;t&icirc; kiss&#275;&#8217; mam&#601;l&#257;&#x1E35;w&#333;&#x1E6F; w&#601;hi&#353;&#601;ma&#x1E0F;&#601;t&icirc; &#x1E25;&#333;zeq mam&#601;l&#601;&#x1E35;w&#333;&#x1E6F; hagw&#333;yim w&#601;h&#257;fa&#x1E35;&#601;t&icirc; mer&#601;k&#257;&#x1E07;&acirc; w&#601;r&#333;&#x1E35;&#601;&#x1E07;eyh&#257; w&#601;y&#257;r&#601;&#x1E0F;&ucirc; s&ucirc;s&icirc;m w&#601;r&#333;&#x1E35;&#601;&#x1E07;&ecirc;hem &#8217;&icirc;&#353; b&#601;&#x1E25;ere&#x1E07; &#8217;&#257;&#x1E25;&icirc;w: </P>
<P>23&nbsp;bayyw&#333;m hah&ucirc;&#8217; n&#601;&#8217;um-y&#601;hw&acirc; &#x1E63;&#601;&#x1E07;&#257;&#8217;w&#333;&#x1E6F; &#8217;eqq&#257;&#x1E25;&#259;&#x1E35;&#257; z&#601;rub&#257;&#x1E07;el ben-&#353;&#601;&#8217;al&#601;t&icirc;&#8217;&#275;l &#8216;a&#x1E07;&#601;d&icirc; n&#601;&#8217;um-y&#601;hw&acirc; w&#601;&#347;am&#601;t&icirc;&#x1E35;&#257; k<sup>a</sup>&#x1E25;w&#333;&#x1E6F;&#257;m k&icirc;-&#x1E07;&#601;&#x1E35;&#257; &#x1E07;&#257;&#x1E25;ar&#601;t&icirc; n&#601;&#8217;um y&#601;hw&acirc; &#x1E63;&#601;&#x1E07;&#257;&#8217;w&#333;&#x1E6F;: </P>
</TD>
</TABLE>
<P><HR>
<CENTER>
<A HREF="zac001">Next: Zechariah (Zekharyah) Chapter 1</A></CENTER>
</BODY>
</HTML>
