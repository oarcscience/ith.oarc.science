<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Tanach, full text etext at Intangible Textual Heritage">
<META name="keywords" content="Bible Scripture Tanach Judaism Jewish Hebrew">
<TITLE>Tanach: Exodus (Shemot): Exodus (Shemot) Chapter 35</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/exo035.htm">Polyglot</A>&nbsp;
<A HREF="../kjv/exo035.htm">KJV</A>&nbsp;
<A HREF="../sep/exo035.htm">Sep</A>&nbsp;
<A HREF="../vul/exo035.htm">Vul</A>&nbsp;

<BR>
<BR><A HREF="exo.htm">Exodus (Shemot) Index</A><BR>
&nbsp;
<A HREF="exo034.htm">Previous</A>&nbsp;
<A HREF="exo036.htm">Next</A>&nbsp;
</CENTER>
<HR>
</P>
<H3 ALIGN="CENTER">Tanach (Hebrew): Exodus (Shemot) Chapter 35</H3><TABLE WIDTH="100%" BORDER="1">
<TR>
<TD WIDTH="50%" VALIGN="TOP">
<P ALIGN="RIGHT"><span lang="he">&#8206;<a name="001">1</A>&nbsp;&#8207;וַיַּקְהֵ֣ל מֹשֶׁ֗ה אֶֽת־כָּל־עֲדַ֛ת בְּנֵ֥י יִשְׂרָאֵ֖ל וַיֹּ֣אמֶר אֲלֵהֶ֑ם אֵ֚לֶּה הַדְּבָרִ֔ים אֲשֶׁר־צִוָּ֥ה יְהוָ֖ה לַעֲשֹׂ֥ת אֹתָֽם׃ </P>
<P ALIGN="RIGHT"><span lang="he">&#8206;<a name="002">2</A>&nbsp;&#8207;שֵׁ֣שֶׁת יָמִים֮ תֵּעָשֶׂ֣ה מְלָאכָה֒ וּבַיּ֣וֹם הַשְּׁבִיעִ֗י יִהְיֶ֨ה לָכֶ֥ם קֹ֛דֶשׁ שַׁבַּ֥ת שַׁבָּת֖וֹן לַיהוָ֑ה כָּל־הָעֹשֶׂ֥ה ב֛וֹ מְלָאכָ֖ה יוּמָֽת׃ </P>
<P ALIGN="RIGHT"><span lang="he">&#8206;<a name="003">3</A>&nbsp;&#8207;לֹא־תְבַעֲר֣וּ אֵ֔שׁ בְּכֹ֖ל מֹשְׁבֹֽתֵיכֶ֑ם בְּי֖וֹם הַשַּׁבָּֽת׃ פ</P>
<P ALIGN="RIGHT"><span lang="he">&#8206;<a name="004">4</A>&nbsp;&#8207;וַיֹּ֣אמֶר מֹשֶׁ֔ה אֶל־כָּל־עֲדַ֥ת בְּנֵֽי־יִשְׂרָאֵ֖ל לֵאמֹ֑ר זֶ֣ה הַדָּבָ֔ר אֲשֶׁר־צִוָּ֥ה יְהוָ֖ה לֵאמֹֽר׃ </P>
<P ALIGN="RIGHT"><span lang="he">&#8206;<a name="005">5</A>&nbsp;&#8207;קְח֨וּ מֵֽאִתְּכֶ֤ם תְּרוּמָה֙ לַֽיהוָ֔ה כֹּ֚ל נְדִ֣יב לִבּ֔וֹ יְבִיאֶ֕הָ אֵ֖ת תְּרוּמַ֣ת יְהוָ֑ה זָהָ֥ב וָכֶ֖סֶף וּנְחֹֽשֶׁת׃ </P>
<P ALIGN="RIGHT"><span lang="he">&#8206;<a name="006">6</A>&nbsp;&#8207;וּתְכֵ֧לֶת וְאַרְגָּמָ֛ן וְתוֹלַ֥עַת שָׁנִ֖י וְשֵׁ֥שׁ וְעִזִּֽים׃ </P>
<P ALIGN="RIGHT"><span lang="he">&#8206;<a name="007">7</A>&nbsp;&#8207;וְעֹרֹ֨ת אֵילִ֧ם מְאָדָּמִ֛ים וְעֹרֹ֥ת תְּחָשִׁ֖ים וַעֲצֵ֥י שִׂטִּֽים׃<font color="red"><sup>1</font></sup> </P>
<P ALIGN="RIGHT"><span lang="he">&#8206;<a name="008">8</A>&nbsp;&#8207;וְשֶׁ֖מֶן לַמָּא֑וֹר וּבְשָׂמִים֙ לְשֶׁ֣מֶן הַמִּשְׁחָ֔ה וְלִקְטֹ֖רֶת הַסַּמִּֽים׃ </P>
<P ALIGN="RIGHT"><span lang="he">&#8206;<a name="009">9</A>&nbsp;&#8207;וְאַ֨בְנֵי־שֹׁ֔הַם וְאַבְנֵ֖י מִלֻּאִ֑ים לָאֵפ֖וֹד וְלַחֹֽשֶׁן׃ </P>
<P ALIGN="RIGHT"><span lang="he">&#8206;<a name="010">10</A>&nbsp;&#8207;וְכָל־חֲכַם־לֵ֖ב בָּכֶ֑ם יָבֹ֣אוּ וְיַעֲשׂ֔וּ אֵ֛ת כָּל־אֲשֶׁ֥ר צִוָּ֖ה יְהוָֽה׃ </P>
<P ALIGN="RIGHT"><span lang="he">&#8206;<a name="011">11</A>&nbsp;&#8207;אֶת־הַ֨מִּשְׁכָּ֔ן אֶֽת־אָהֳל֖וֹ וְאֶת־מִכְסֵ֑הוּ אֶת־קְרָסָיו֙ וְאֶת־קְרָשָׁ֔יו אֶת־בְּרִיחָ֕ו<font color="red"><sup>q</font></sup> אֶת־עַמֻּדָ֖יו וְאֶת־אֲדָנָֽיו׃ </P>
<P ALIGN="RIGHT"><span lang="he">&#8206;<a name="012">12</A>&nbsp;&#8207;אֶת־הָאָרֹ֥ן וְאֶת־בַּדָּ֖יו אֶת־הַכַּפֹּ֑רֶת וְאֵ֖ת פָּרֹ֥כֶת הַמָּסָֽךְ׃ </P>
<P ALIGN="RIGHT"><span lang="he">&#8206;<a name="013">13</A>&nbsp;&#8207;אֶת־הַשֻּׁלְחָ֥ן וְאֶת־בַּדָּ֖יו וְאֶת־כָּל־כֵּלָ֑יו וְאֵ֖ת לֶ֥חֶם הַפָּנִֽים׃ </P>
<P ALIGN="RIGHT"><span lang="he">&#8206;<a name="014">14</A>&nbsp;&#8207;וְאֶת־מְנֹרַ֧ת הַמָּא֛וֹר וְאֶת־כֵּלֶ֖יהָ וְאֶת־נֵרֹתֶ֑יהָ וְאֵ֖ת שֶׁ֥מֶן הַמָּאֽוֹר׃ </P>
<P ALIGN="RIGHT"><span lang="he">&#8206;<a name="015">15</A>&nbsp;&#8207;וְאֶת־מִזְבַּ֤ח הַקְּטֹ֙רֶת֙ וְאֶת־בַּדָּ֔יו וְאֵת֙ שֶׁ֣מֶן הַמִּשְׁחָ֔ה וְאֵ֖ת קְטֹ֣רֶת הַסַּמִּ֑ים וְאֶת־מָסַ֥ךְ הַפֶּ֖תַח לְפֶ֥תַח הַמִּשְׁכָּֽן׃ </P>
<P ALIGN="RIGHT"><span lang="he">&#8206;<a name="016">16</A>&nbsp;&#8207;אֵ֣ת׀ מִזְבַּ֣ח הָעֹלָ֗ה וְאֶת־מִכְבַּ֤ר הַנְּחֹ֙שֶׁת֙ אֲשֶׁר־ל֔וֹ אֶת־בַּדָּ֖יו וְאֶת־כָּל־כֵּלָ֑יו אֶת־הַכִּיֹּ֖ר וְאֶת־כַּנּֽוֹ׃ </P>
<P ALIGN="RIGHT"><span lang="he">&#8206;<a name="017">17</A>&nbsp;&#8207;אֵ֚ת קַלְעֵ֣י הֶחָצֵ֔ר אֶת־עַמֻּדָ֖יו וְאֶת־אֲדָנֶ֑יהָ וְאֵ֕ת מָסַ֖ךְ שַׁ֥עַר הֶחָצֵֽר׃ </P>
<P ALIGN="RIGHT"><span lang="he">&#8206;<a name="018">18</A>&nbsp;&#8207;אֶת־יִתְדֹ֧ת הַמִּשְׁכָּ֛ן וְאֶת־יִתְדֹ֥ת הֶחָצֵ֖ר וְאֶת־מֵיתְרֵיהֶֽם׃ </P>
<P ALIGN="RIGHT"><span lang="he">&#8206;<a name="019">19</A>&nbsp;&#8207;אֶת־בִּגְדֵ֥י הַשְּׂרָ֖ד לְשָׁרֵ֣ת בַּקֹּ֑דֶשׁ אֶת־בִּגְדֵ֤י הַקֹּ֙דֶשׁ֙ לְאַהֲרֹ֣ן הַכֹּהֵ֔ן וְאֶת־בִּגְדֵ֥י בָנָ֖יו לְכַהֵֽן׃ </P>
<P ALIGN="RIGHT"><span lang="he">&#8206;<a name="020">20</A>&nbsp;&#8207;וַיֵּ֥צְא֛וּ<font color="red"><sup>3</font></sup> כָּל־עֲדַ֥ת בְּנֵֽי־יִשְׂרָאֵ֖ל מִלִּפְנֵ֥י מֹשֶֽׁה׃ </P>
<P ALIGN="RIGHT"><span lang="he">&#8206;<a name="021">21</A>&nbsp;&#8207;וַיָּבֹ֕אוּ כָּל־אִ֖ישׁ אֲשֶׁר־נְשָׂא֣וֹ לִבּ֑וֹ וְכֹ֡ל אֲשֶׁר֩ נָדְבָ֨ה רוּח֜וֹ אֹת֗וֹ הֵ֠בִיאוּ אֶת־תְּרוּמַ֨ת יְהוָ֜ה לִמְלֶ֨אכֶת אֹ֤הֶל מוֹעֵד֙ וּלְכָל־עֲבֹ֣דָת֔וֹ וּלְבִגְדֵ֖י הַקֹּֽדֶשׁ׃ </P>
<P ALIGN="RIGHT"><span lang="he">&#8206;<a name="022">22</A>&nbsp;&#8207;וַיָּבֹ֥אוּ הָאֲנָשִׁ֖ים עַל־הַנָּשִׁ֑ים כֹּ֣ל׀ נְדִ֣יב לֵ֗ב הֵ֠בִיאוּ חָ֣ח וָנֶ֜זֶם וְטַבַּ֤עַת וְכוּמָז֙ כָּל־כְּלִ֣י זָהָ֔ב וְכָל־אִ֕ישׁ אֲשֶׁ֥ר הֵנִ֛יף תְּנוּפַ֥ת זָהָ֖ב לַיהוָֽה׃ </P>
<P ALIGN="RIGHT"><span lang="he">&#8206;<a name="023">23</A>&nbsp;&#8207;וְכָל־אִ֞ישׁ אֲשֶׁר־נִמְצָ֣א אִתּ֗וֹ תְּכֵ֧לֶת וְאַרְגָּמָ֛ן וְתוֹלַ֥עַת שָׁנִ֖י וְשֵׁ֣שׁ וְעִזִּ֑ים וְעֹרֹ֨ת אֵילִ֧ם מְאָדָּמִ֛ים וְעֹרֹ֥ת תְּחָשִׁ֖ים הֵבִֽיאוּ׃ </P>
<P ALIGN="RIGHT"><span lang="he">&#8206;<a name="024">24</A>&nbsp;&#8207;כָּל־מֵרִ֗ים תְּר֤וּמַת כֶּ֙סֶף֙ וּנְחֹ֔שֶׁת הֵבִ֕יאוּ אֵ֖ת תְּרוּמַ֣ת יְהוָ֑ה וְכֹ֡ל אֲשֶׁר֩ נִמְצָ֨א אִתּ֜וֹ עֲצֵ֥י שִׁטִּ֛ים לְכָל־מְלֶ֥אכֶת הָעֲבֹדָ֖ה הֵבִֽיאוּ׃ </P>
<P ALIGN="RIGHT"><span lang="he">&#8206;<a name="025">25</A>&nbsp;&#8207;וְכָל־אִשָּׁ֥ה חַכְמַת־לֵ֖ב בְּיָדֶ֣יהָ טָו֑וּ וַיָּבִ֣יאוּ מַטְוֶ֗ה אֶֽת־הַתְּכֵ֙לֶת֙ וְאֶת־הָֽאַרְגָּמָ֔ן אֶת־תּוֹלַ֥עַת הַשָּׁנִ֖י וְאֶת־הַשֵּֽׁשׁ׃ </P>
<P ALIGN="RIGHT"><span lang="he">&#8206;<a name="026">26</A>&nbsp;&#8207;וְכָל־הַ֨נָּשִׁ֔ים אֲשֶׁ֨ר נָשָׂ֥א לִבָּ֛ן אֹתָ֖נָה בְּחָכְמָ֑ה טָו֖וּ אֶת־הָעִזִּֽים׃ </P>
<P ALIGN="RIGHT"><span lang="he">&#8206;<a name="027">27</A>&nbsp;&#8207;וְהַנְּשִׂאִ֣ם הֵבִ֔יאוּ אֵ֚ת אַבְנֵ֣י הַשֹּׁ֔הַם וְאֵ֖ת אַבְנֵ֣י הַמִּלֻּאִ֑ים לָאֵפ֖וֹד וְלַחֹֽשֶׁן׃ </P>
<P ALIGN="RIGHT"><span lang="he">&#8206;<a name="028">28</A>&nbsp;&#8207;וְאֶת־הַבֹּ֖שֶׂם וְאֶת־הַשָּׁ֑מֶן לְמָא֕וֹר וּלְשֶׁ֙מֶן֙ הַמִּשְׁחָ֔ה וְלִקְטֹ֖רֶת הַסַּמִּֽים׃ </P>
<P ALIGN="RIGHT"><span lang="he">&#8206;<a name="029">29</A>&nbsp;&#8207;כָּל־אִ֣ישׁ וְאִשָּׁ֗ה אֲשֶׁ֨ר נָדַ֣ב לִבָּם֮ אֹתָם֒ לְהָבִיא֙ לְכָל־הַמְּלָאכָ֔ה אֲשֶׁ֨ר צִוָּ֧ה יְהוָ֛ה לַעֲשׂ֖וֹת בְּיַד־מֹשֶׁ֑ה הֵבִ֧יאוּ בְנֵי־יִשְׂרָאֵ֛ל נְדָבָ֖ה לַיהוָֽה׃ פ</P>
<P ALIGN="RIGHT"><span lang="he">&#8206;<a name="030">30</A>&nbsp;&#8207;וַיֹּ֤אמֶר מֹשֶׁה֙ אֶל־בְּנֵ֣י יִשְׂרָאֵ֔ל רְא֛וּ קָרָ֥א יְהוָ֖ה בְּשֵׁ֑ם בְּצַלְאֵ֛ל בֶּן־אוּרִ֥י בֶן־ח֖וּר לְמַטֵּ֥ה יְהוּדָֽה׃ </P>
<P ALIGN="RIGHT"><span lang="he">&#8206;<a name="031">31</A>&nbsp;&#8207;וַיְמַלֵּ֥א אֹת֖וֹ ר֣וּחַ אֱלֹהִ֑ים בְּחָכְמָ֛ה בִּתְבוּנָ֥ה וּבְדַ֖עַת וּבְכָל־מְלָאכָֽה׃ </P>
<P ALIGN="RIGHT"><span lang="he">&#8206;<a name="032">32</A>&nbsp;&#8207;וְלַחְשֹׁ֖ב מַֽחַשָׁבֹ֑ת לַעֲשֹׂ֛ת בַּזָּהָ֥ב וּבַכֶּ֖סֶף וּבַנְּחֹֽשֶׁת׃ </P>
<P ALIGN="RIGHT"><span lang="he">&#8206;<a name="033">33</A>&nbsp;&#8207;וּבַחֲרֹ֥שֶׁת אֶ֛בֶן לְמַלֹּ֖את וּבַחֲרֹ֣שֶׁת עֵ֑ץ לַעֲשׂ֖וֹת בְּכָל־מְלֶ֥אכֶת מַחֲשָֽׁבֶת׃ </P>
<P ALIGN="RIGHT"><span lang="he">&#8206;<a name="034">34</A>&nbsp;&#8207;וּלְהוֹרֹ֖ת נָתַ֣ן בְּלִבּ֑וֹ ה֕וּא וְאָֽהֳלִיאָ֥ב בֶּן־אֲחִיסָמָ֖ךְ לְמַטֵּה־דָֽן׃ </P>
<P ALIGN="RIGHT"><span lang="he">&#8206;<a name="035">35</A>&nbsp;&#8207;מִלֵּ֨א אֹתָ֜ם חָכְמַת־לֵ֗ב לַעֲשׂוֹת֮ כָּל־מְלֶ֣אכֶת חָרָ֣שׁ׀ וְחֹשֵׁב֒ וְרֹקֵ֞ם בַּתְּכֵ֣לֶת וּבָֽאַרְגָּמָ֗ן בְּתוֹלַ֧עַת הַשָּׁנִ֛י וּבַשֵּׁ֖שׁ וְאֹרֵ֑ג עֹשֵׂי֙ כָּל־מְלָאכָ֔ה וְחֹשְׁבֵ֖י מַחֲשָׁבֹֽת׃ </P>
</TD>
<TD WIDTH="50%">
<P>1&nbsp;wayyaq&#601;h&#275;l m&#333;&#353;eh &#8217;e&#x1E6F;-k&#257;l-&#8216;&#259;&#x1E0F;a&#x1E6F; b&#601;n&ecirc; yi&#347;&#601;r&#257;&#8217;&#275;l wayy&#333;&#8217;mer &#8217;&#259;l&#275;hem &#8217;&#275;lleh had&#601;&#x1E07;&#257;r&icirc;m &#8217;&#259;&#353;er-&#x1E63;i&ucirc;&acirc; y&#601;hw&acirc; l<sup>a</sup>&#8216;&#259;&#347;&#333;&#x1E6F; &#8217;&#333;&#x1E6F;&#257;m: </P>
<P>2&nbsp;&#353;&#275;&#353;e&#x1E6F; y&#257;m&icirc;m t&#275;&#8216;&#257;&#347;eh m&#601;l&#257;&#8217;&#x1E35;&acirc; &ucirc;&#x1E07;ayyw&#333;m ha&#353;&#353;&#601;&#x1E07;&icirc;&#8216;&icirc; yih&#601;yeh l&#257;&#x1E35;em q&#333;&#x1E0F;e&#353; &#353;aba&#x1E6F; &#353;ab&#257;&#x1E6F;w&#333;n layhw&acirc; k&#257;l-h&#257;&#8216;&#333;&#347;eh &#x1E07;w&#333; m&#601;l&#257;&#8217;&#x1E35;&acirc; y&ucirc;m&#257;&#x1E6F;: </P>
<P>3&nbsp;l&#333;&#8217;-&#x1E6F;&#601;&#x1E07;<sup>a</sup>&#8216;&#259;r&ucirc; &#8217;&#275;&#353; b&#601;&#x1E35;&#333;l m&#333;&#353;&#601;&#x1E07;&#333;&#x1E6F;&ecirc;&#x1E35;em b&#601;yw&#333;m ha&#353;&#353;ab&#257;&#x1E6F;: f</P>
<P>4&nbsp;wayy&#333;&#8217;mer m&#333;&#353;eh &#8217;el-k&#257;l-&#8216;&#259;&#x1E0F;a&#x1E6F; b&#601;n&ecirc;-yi&#347;&#601;r&#257;&#8217;&#275;l l&#275;&#8217;m&#333;r zeh had&#257;&#x1E07;&#257;r &#8217;&#259;&#353;er-&#x1E63;i&ucirc;&acirc; y&#601;hw&acirc; l&#275;&#8217;m&#333;r: </P>
<P>5&nbsp;q&#601;&#x1E25;&ucirc; m&#275;&#8217;it&#601;&#x1E35;em t&#601;r&ucirc;m&acirc; layhw&acirc; k&#333;l n&#601;&#x1E0F;&icirc;&#x1E07; libw&#333; y&#601;&#x1E07;&icirc;&#8217;eh&#257; &#8217;&#275;&#x1E6F; t&#601;r&ucirc;ma&#x1E6F; y&#601;hw&acirc; z&acirc;&#257;&#x1E07; w&#257;&#x1E35;esef &ucirc;n&#601;&#x1E25;&#333;&#353;e&#x1E6F;: </P>
<P>6&nbsp;&ucirc;&#x1E6F;&#601;&#x1E35;&#275;le&#x1E6F; w&#601;&#8217;ar&#601;g&#257;m&#257;n w&#601;&#x1E6F;w&#333;l<sup>a</sup>&#8216;a&#x1E6F; &#353;&#257;n&icirc; w&#601;&#353;&#275;&#353; w&#601;&#8216;izz&icirc;m: </P>
<P>7&nbsp;w&#601;&#8216;&#333;r&#333;&#x1E6F; &#8217;&ecirc;lim m&#601;&#8217;&#257;d&#257;m&icirc;m w&#601;&#8216;&#333;r&#333;&#x1E6F; t&#601;&#x1E25;&#257;&#353;&icirc;m w<sup>a</sup>&#8216;&#259;&#x1E63;&ecirc; &#347;i&#x1E6D;&#x1E6D;&icirc;m:<font color="red"><sup>1</font></sup> </P>
<P>8&nbsp;w&#601;&#353;emen lamm&#257;&#8217;w&#333;r &ucirc;&#x1E07;&#601;&#347;&#257;m&icirc;m l&#601;&#353;emen hammi&#353;&#601;&#x1E25;&acirc; w&#601;liq&#601;&#x1E6D;&#333;re&#x1E6F; hassamm&icirc;m: </P>
<P>9&nbsp;w&#601;&#8217;a&#x1E07;&#601;n&ecirc;-&#353;&#333;ham w&#601;&#8217;a&#x1E07;&#601;n&ecirc; millu&#8217;&icirc;m l&#257;&#8217;&#275;fw&#333;&#x1E0F; w&#601;l<sup>a</sup>&#x1E25;&#333;&#353;en: </P>
<P>10&nbsp;w&#601;&#x1E35;&#257;l-&#x1E25;&#259;&#x1E35;am-l&#275;&#x1E07; b&#257;&#x1E35;em y&#257;&#x1E07;&#333;&#8217;&ucirc; w&#601;y<sup>a</sup>&#8216;&#259;&#347;&ucirc; &#8217;&#275;&#x1E6F; k&#257;l-&#8217;&#259;&#353;er &#x1E63;i&ucirc;&acirc; y&#601;hw&acirc;: </P>
<P>11&nbsp;&#8217;e&#x1E6F;-hammi&#353;&#601;k&#257;n &#8217;e&#x1E6F;-&#8217;&acirc;&#335;lw&#333; w&#601;&#8217;e&#x1E6F;-mi&#x1E35;&#601;s&#275;h&ucirc; &#8217;e&#x1E6F;-q&#601;r&#257;s&#257;yw w&#601;&#8217;e&#x1E6F;-q&#601;r&#257;&#353;&#257;yw &#8217;e&#x1E6F;-b&#601;r&icirc;&#x1E25;&#257;w<font color="red"><sup>q</font></sup> &#8217;e&#x1E6F;-&#8216;ammu&#x1E0F;&#257;yw w&#601;&#8217;e&#x1E6F;-&#8217;&#259;&#x1E0F;&#257;n&#257;yw: </P>
<P>12&nbsp;&#8217;e&#x1E6F;-h&#257;&#8217;&#257;r&#333;n w&#601;&#8217;e&#x1E6F;-bad&#257;yw &#8217;e&#x1E6F;-hakap&#333;re&#x1E6F; w&#601;&#8217;&#275;&#x1E6F; p&#257;r&#333;&#x1E35;e&#x1E6F; hamm&#257;s&#257;&#x1E35;&#601;: </P>
<P>13&nbsp;&#8217;e&#x1E6F;-ha&#353;&#353;ul&#601;&#x1E25;&#257;n w&#601;&#8217;e&#x1E6F;-bad&#257;yw w&#601;&#8217;e&#x1E6F;-k&#257;l-k&#275;l&#257;yw w&#601;&#8217;&#275;&#x1E6F; le&#x1E25;em hap&#257;n&icirc;m: </P>
<P>14&nbsp;w&#601;&#8217;e&#x1E6F;-m&#601;n&#333;ra&#x1E6F; hamm&#257;&#8217;w&#333;r w&#601;&#8217;e&#x1E6F;-k&#275;leyh&#257; w&#601;&#8217;e&#x1E6F;-n&#275;r&#333;&#x1E6F;eyh&#257; w&#601;&#8217;&#275;&#x1E6F; &#353;emen hamm&#257;&#8217;w&#333;r: </P>
<P>15&nbsp;w&#601;&#8217;e&#x1E6F;-miz&#601;b<sup>a</sup>&#x1E25; haqq&#601;&#x1E6D;&#333;re&#x1E6F; w&#601;&#8217;e&#x1E6F;-bad&#257;yw w&#601;&#8217;&#275;&#x1E6F; &#353;emen hammi&#353;&#601;&#x1E25;&acirc; w&#601;&#8217;&#275;&#x1E6F; q&#601;&#x1E6D;&#333;re&#x1E6F; hassamm&icirc;m w&#601;&#8217;e&#x1E6F;-m&#257;sa&#x1E35;&#601; hape&#x1E6F;<sup>a</sup>&#x1E25; l&#601;fe&#x1E6F;<sup>a</sup>&#x1E25; hammi&#353;&#601;k&#257;n: </P>
<P>16&nbsp;&#8217;&#275;&#x1E6F;| miz&#601;b<sup>a</sup>&#x1E25; h&#257;&#8216;&#333;l&acirc; w&#601;&#8217;e&#x1E6F;-mi&#x1E35;&#601;bar hann&#601;&#x1E25;&#333;&#353;e&#x1E6F; &#8217;&#259;&#353;er-lw&#333; &#8217;e&#x1E6F;-bad&#257;yw w&#601;&#8217;e&#x1E6F;-k&#257;l-k&#275;l&#257;yw &#8217;e&#x1E6F;-hak&icirc;y&#333;r w&#601;&#8217;e&#x1E6F;-kannw&#333;: </P>
<P>17&nbsp;&#8217;&#275;&#x1E6F; qal&#601;&#8216;&ecirc; he&#x1E25;&#257;&#x1E63;&#275;r &#8217;e&#x1E6F;-&#8216;ammu&#x1E0F;&#257;yw w&#601;&#8217;e&#x1E6F;-&#8217;&#259;&#x1E0F;&#257;neyh&#257; w&#601;&#8217;&#275;&#x1E6F; m&#257;sa&#x1E35;&#601; &#353;<sup>a</sup>&#8216;ar he&#x1E25;&#257;&#x1E63;&#275;r: </P>
<P>18&nbsp;&#8217;e&#x1E6F;-yi&#x1E6F;&#601;&#x1E0F;&#333;&#x1E6F; hammi&#353;&#601;k&#257;n w&#601;&#8217;e&#x1E6F;-yi&#x1E6F;&#601;&#x1E0F;&#333;&#x1E6F; he&#x1E25;&#257;&#x1E63;&#275;r w&#601;&#8217;e&#x1E6F;-m&ecirc;&#x1E6F;&#601;r&ecirc;hem: </P>
<P>19&nbsp;&#8217;e&#x1E6F;-bi&#x1E21;&#601;&#x1E0F;&ecirc; ha&#347;&#347;&#601;r&#257;&#x1E0F; l&#601;&#353;&#257;r&#275;&#x1E6F; baqq&#333;&#x1E0F;e&#353; &#8217;e&#x1E6F;-bi&#x1E21;&#601;&#x1E0F;&ecirc; haqq&#333;&#x1E0F;e&#353; l&#601;&#8217;ah&#259;r&#333;n hak&#333;h&#275;n w&#601;&#8217;e&#x1E6F;-bi&#x1E21;&#601;&#x1E0F;&ecirc; &#x1E07;&#257;n&#257;yw l&#601;&#x1E35;ah&#275;n: </P>
<P>20&nbsp;wayy&#275;&#x1E63;&#601;&#8217;&ucirc;<font color="red"><sup>3</font></sup> k&#257;l-&#8216;&#259;&#x1E0F;a&#x1E6F; b&#601;n&ecirc;-yi&#347;&#601;r&#257;&#8217;&#275;l millif&#601;n&ecirc; m&#333;&#353;eh: </P>
<P>21&nbsp;wayy&#257;&#x1E07;&#333;&#8217;&ucirc; k&#257;l-&#8217;&icirc;&#353; &#8217;&#259;&#353;er-n&#601;&#347;&#257;&#8217;w&#333; libw&#333; w&#601;&#x1E35;&#333;l &#8217;&#259;&#353;er n&#257;&#x1E0F;&#601;&#x1E07;&acirc; r&ucirc;&#x1E25;w&#333; &#8217;&#333;&#x1E6F;w&#333; h&#275;&#x1E07;&icirc;&#8217;&ucirc; &#8217;e&#x1E6F;-t&#601;r&ucirc;ma&#x1E6F; y&#601;hw&acirc; lim&#601;le&#8217;&#x1E35;e&#x1E6F; &#8217;&#333;hel mw&#333;&#8216;&#275;&#x1E0F; &ucirc;l&#601;&#x1E35;&#257;l-&#8216;&#259;&#x1E07;&#333;&#x1E0F;&#257;&#x1E6F;w&#333; &ucirc;l&#601;&#x1E07;i&#x1E21;&#601;&#x1E0F;&ecirc; haqq&#333;&#x1E0F;e&#353;: </P>
<P>22&nbsp;wayy&#257;&#x1E07;&#333;&#8217;&ucirc; h&#257;&#8217;&#259;n&#257;&#353;&icirc;m &#8216;al-hann&#257;&#353;&icirc;m k&#333;l| n&#601;&#x1E0F;&icirc;&#x1E07; l&#275;&#x1E07; h&#275;&#x1E07;&icirc;&#8217;&ucirc; &#x1E25;&#257;&#x1E25; w&#257;nezem w&#601;&#x1E6D;ab<sup>a</sup>&#8216;a&#x1E6F; w&#601;&#x1E35;&ucirc;m&#257;z k&#257;l-k&#601;l&icirc; z&acirc;&#257;&#x1E07; w&#601;&#x1E35;&#257;l-&#8217;&icirc;&#353; &#8217;&#259;&#353;er h&#275;n&icirc;f t&#601;n&ucirc;fa&#x1E6F; z&acirc;&#257;&#x1E07; layhw&acirc;: </P>
<P>23&nbsp;w&#601;&#x1E35;&#257;l-&#8217;&icirc;&#353; &#8217;&#259;&#353;er-nim&#601;&#x1E63;&#257;&#8217; &#8217;itw&#333; t&#601;&#x1E35;&#275;le&#x1E6F; w&#601;&#8217;ar&#601;g&#257;m&#257;n w&#601;&#x1E6F;w&#333;l<sup>a</sup>&#8216;a&#x1E6F; &#353;&#257;n&icirc; w&#601;&#353;&#275;&#353; w&#601;&#8216;izz&icirc;m w&#601;&#8216;&#333;r&#333;&#x1E6F; &#8217;&ecirc;lim m&#601;&#8217;&#257;d&#257;m&icirc;m w&#601;&#8216;&#333;r&#333;&#x1E6F; t&#601;&#x1E25;&#257;&#353;&icirc;m h&#275;&#x1E07;&icirc;&#8217;&ucirc;: </P>
<P>24&nbsp;k&#257;l-m&#275;r&icirc;m t&#601;r&ucirc;ma&#x1E6F; kesef &ucirc;n&#601;&#x1E25;&#333;&#353;e&#x1E6F; h&#275;&#x1E07;&icirc;&#8217;&ucirc; &#8217;&#275;&#x1E6F; t&#601;r&ucirc;ma&#x1E6F; y&#601;hw&acirc; w&#601;&#x1E35;&#333;l &#8217;&#259;&#353;er nim&#601;&#x1E63;&#257;&#8217; &#8217;itw&#333; &#8216;&#259;&#x1E63;&ecirc; &#353;i&#x1E6D;&#x1E6D;&icirc;m l&#601;&#x1E35;&#257;l-m&#601;le&#8217;&#x1E35;e&#x1E6F; h&#257;&#8216;&#259;&#x1E07;&#333;&#x1E0F;&acirc; h&#275;&#x1E07;&icirc;&#8217;&ucirc;: </P>
<P>25&nbsp;w&#601;&#x1E35;&#257;l-&#8217;i&#353;&#353;&acirc; &#x1E25;a&#x1E35;&#601;ma&#x1E6F;-l&#275;&#x1E07; b&#601;y&#257;&#x1E0F;eyh&#257; &#x1E6D;&#257;w&ucirc; wayy&#257;&#x1E07;&icirc;&#8217;&ucirc; ma&#x1E6D;&#601;weh &#8217;e&#x1E6F;-hat&#601;&#x1E35;&#275;le&#x1E6F; w&#601;&#8217;e&#x1E6F;-h&#257;&#8217;ar&#601;g&#257;m&#257;n &#8217;e&#x1E6F;-tw&#333;l<sup>a</sup>&#8216;a&#x1E6F; ha&#353;&#353;&#257;n&icirc; w&#601;&#8217;e&#x1E6F;-ha&#353;&#353;&#275;&#353;: </P>
<P>26&nbsp;w&#601;&#x1E35;&#257;l-hann&#257;&#353;&icirc;m &#8217;&#259;&#353;er n&#257;&#347;&#257;&#8217; lib&#257;n &#8217;&#333;&#x1E6F;&#257;n&acirc; b&#601;&#x1E25;&#257;&#x1E35;&#601;m&acirc; &#x1E6D;&#257;w&ucirc; &#8217;e&#x1E6F;-h&#257;&#8216;izz&icirc;m: </P>
<P>27&nbsp;w&#601;hann&#601;&#347;i&#8217;im h&#275;&#x1E07;&icirc;&#8217;&ucirc; &#8217;&#275;&#x1E6F; &#8217;a&#x1E07;&#601;n&ecirc; ha&#353;&#353;&#333;ham w&#601;&#8217;&#275;&#x1E6F; &#8217;a&#x1E07;&#601;n&ecirc; hammillu&#8217;&icirc;m l&#257;&#8217;&#275;fw&#333;&#x1E0F; w&#601;l<sup>a</sup>&#x1E25;&#333;&#353;en: </P>
<P>28&nbsp;w&#601;&#8217;e&#x1E6F;-hab&#333;&#347;em w&#601;&#8217;e&#x1E6F;-ha&#353;&#353;&#257;men l&#601;m&#257;&#8217;w&#333;r &ucirc;l&#601;&#353;emen hammi&#353;&#601;&#x1E25;&acirc; w&#601;liq&#601;&#x1E6D;&#333;re&#x1E6F; hassamm&icirc;m: </P>
<P>29&nbsp;k&#257;l-&#8217;&icirc;&#353; w&#601;&#8217;i&#353;&#353;&acirc; &#8217;&#259;&#353;er n&#257;&#x1E0F;a&#x1E07; lib&#257;m &#8217;&#333;&#x1E6F;&#257;m l&#601;h&#257;&#x1E07;&icirc;&#8217; l&#601;&#x1E35;&#257;l-hamm&#601;l&#257;&#8217;&#x1E35;&acirc; &#8217;&#259;&#353;er &#x1E63;i&ucirc;&acirc; y&#601;hw&acirc; l<sup>a</sup>&#8216;&#259;&#347;w&#333;&#x1E6F; b&#601;ya&#x1E0F;-m&#333;&#353;eh h&#275;&#x1E07;&icirc;&#8217;&ucirc; &#x1E07;&#601;n&ecirc;-yi&#347;&#601;r&#257;&#8217;&#275;l n&#601;&#x1E0F;&#257;&#x1E07;&acirc; layhw&acirc;: f</P>
<P>30&nbsp;wayy&#333;&#8217;mer m&#333;&#353;eh &#8217;el-b&#601;n&ecirc; yi&#347;&#601;r&#257;&#8217;&#275;l r&#601;&#8217;&ucirc; q&#257;r&#257;&#8217; y&#601;hw&acirc; b&#601;&#353;&#275;m b&#601;&#x1E63;al&#601;&#8217;&#275;l ben-&#8217;&ucirc;r&icirc; &#x1E07;en-&#x1E25;&ucirc;r l&#601;ma&#x1E6D;&#x1E6D;&#275;h y&#601;h&ucirc;&#x1E0F;&acirc;: </P>
<P>31&nbsp;way&#601;mall&#275;&#8217; &#8217;&#333;&#x1E6F;w&#333; r&ucirc;&#x1E25;a &#8217;&#277;l&#333;h&icirc;m b&#601;&#x1E25;&#257;&#x1E35;&#601;m&acirc; bi&#x1E6F;&#601;&#x1E07;&ucirc;n&acirc; &ucirc;&#x1E07;&#601;&#x1E0F;<sup>a</sup>&#8216;a&#x1E6F; &ucirc;&#x1E07;&#601;&#x1E35;&#257;l-m&#601;l&#257;&#8217;&#x1E35;&acirc;: </P>
<P>32&nbsp;w&#601;l<sup>a</sup>&#x1E25;&#601;&#353;&#333;&#x1E07; m<sup>a</sup>&#x1E25;a&#353;&#257;&#x1E07;&#333;&#x1E6F; l<sup>a</sup>&#8216;&#259;&#347;&#333;&#x1E6F; bazz&acirc;&#257;&#x1E07; &ucirc;&#x1E07;akesef &ucirc;&#x1E07;ann&#601;&#x1E25;&#333;&#353;e&#x1E6F;: </P>
<P>33&nbsp;&ucirc;&#x1E07;<sup>a</sup>&#x1E25;&#259;r&#333;&#353;e&#x1E6F; &#8217;e&#x1E07;en l&#601;mall&#333;&#8217;&#x1E6F; &ucirc;&#x1E07;<sup>a</sup>&#x1E25;&#259;r&#333;&#353;e&#x1E6F; &#8216;&#275;&#x1E63; l<sup>a</sup>&#8216;&#259;&#347;w&#333;&#x1E6F; b&#601;&#x1E35;&#257;l-m&#601;le&#8217;&#x1E35;e&#x1E6F; m<sup>a</sup>&#x1E25;&#259;&#353;&#257;&#x1E07;e&#x1E6F;: </P>
<P>34&nbsp;&ucirc;l&#601;hw&#333;r&#333;&#x1E6F; n&#257;&#x1E6F;an b&#601;libw&#333; h&ucirc;&#8217; w&#601;&#8217;&acirc;&#335;l&icirc;&#8217;&#257;&#x1E07; ben-&#8217;&#259;&#x1E25;&icirc;s&#257;m&#257;&#x1E35;&#601; l&#601;ma&#x1E6D;&#x1E6D;&#275;h-&#x1E0F;&#257;n: </P>
<P>35&nbsp;mill&#275;&#8217; &#8217;&#333;&#x1E6F;&#257;m &#x1E25;&#257;&#x1E35;&#601;ma&#x1E6F;-l&#275;&#x1E07; l<sup>a</sup>&#8216;&#259;&#347;w&#333;&#x1E6F; k&#257;l-m&#601;le&#8217;&#x1E35;e&#x1E6F; &#x1E25;&#257;r&#257;&#353;| w&#601;&#x1E25;&#333;&#353;&#275;&#x1E07; w&#601;r&#333;q&#275;m bat&#601;&#x1E35;&#275;le&#x1E6F; &ucirc;&#x1E07;&#257;&#8217;ar&#601;g&#257;m&#257;n b&#601;&#x1E6F;w&#333;l<sup>a</sup>&#8216;a&#x1E6F; ha&#353;&#353;&#257;n&icirc; &ucirc;&#x1E07;a&#353;&#353;&#275;&#353; w&#601;&#8217;&#333;r&#275;&#x1E21; &#8216;&#333;&#347;&ecirc; k&#257;l-m&#601;l&#257;&#8217;&#x1E35;&acirc; w&#601;&#x1E25;&#333;&#353;&#601;&#x1E07;&ecirc; m<sup>a</sup>&#x1E25;&#259;&#353;&#257;&#x1E07;&#333;&#x1E6F;: </P>
</TD>
</TABLE>
<P><HR>
<CENTER>
<A HREF="exo036.htm">Next: Exodus (Shemot) Chapter 36</A></CENTER>
</BODY>
</HTML>
