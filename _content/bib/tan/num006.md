[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/num006)  [KJV](../kjv/num006)  [Sep](../sep/num006) 
[Vul](../vul/num006)   
  
[Numbers (Bemidbar) Index](num)  
  [Previous](num005)  [Next](num007) 

------------------------------------------------------------------------

### Tanach (Hebrew): Numbers (Bemidbar) Chapter 6

‎<span id="001">1</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="002">2</span> ‏דַּבֵּר֙ אֶל־בְּנֵ֣י יִשְׂרָאֵ֔ל וְאָמַרְתָּ֖
אֲלֵהֶ֑ם אִ֣ישׁ אֽוֹ־אִשָּׁ֗ה כִּ֤י יַפְלִא֙ לִנְדֹּר֙ נֶ֣דֶר נָזִ֔יר
לְהַזִּ֖יר לַֽיהוָֽה׃

‎<span id="003">3</span> ‏מִיַּ֤יִן וְשֵׁכָר֙ יַזִּ֔יר חֹ֥מֶץ יַ֛יִן
וְחֹ֥מֶץ שֵׁכָ֖ר לֹ֣א יִשְׁתֶּ֑ה וְכָל־מִשְׁרַ֤ת עֲנָבִים֙ לֹ֣א
יִשְׁתֶּ֔ה וַעֲנָבִ֛ים לַחִ֥ים וִיבֵשִׁ֖ים לֹ֥א יֹאכֵֽל׃

‎<span id="004">4</span> ‏כֹּ֖ל יְמֵ֣י נִזְר֑וֹ מִכֹּל֩ אֲשֶׁ֨ר
יֵעָשֶׂ֜ה מִגֶּ֣פֶן הַיַּ֗יִן מֵחַרְצַנִּ֛ים וְעַד־זָ֖ג לֹ֥א יֹאכֵֽל׃

‎<span id="005">5</span> ‏כָּל־יְמֵי֙ נֶ֣דֶר נִזְר֔וֹ תַּ֖עַר
לֹא־יַעֲבֹ֣ר עַל־רֹאשׁ֑וֹ עַד־מְלֹ֨את הַיָּמִ֜ם אֲשֶׁר־יַזִּ֤יר לַיהוָה֙
קָדֹ֣שׁ יִהְיֶ֔ה גַּדֵּ֥ל פֶּ֖רַע שְׂעַ֥ר רֹאשֽׁוֹ׃

‎<span id="006">6</span> ‏כָּל־יְמֵ֥י הַזִּיר֖וֹ לַיהוָ֑ה עַל־נֶ֥פֶשׁ
מֵ֖ת לֹ֥א יָבֹֽא׃

‎<span id="007">7</span> ‏לְאָבִ֣יו וּלְאִמּ֗וֹ לְאָחִיו֙ וּלְאַ֣חֹת֔וֹ
לֹא־יִטַּמָּ֥א לָהֶ֖ם בְּמֹתָ֑ם כִּ֛י נֵ֥זֶר אֱלֹהָ֖יו עַל־רֹאשֽׁוֹ׃

‎<span id="008">8</span> ‏כֹּ֖ל יְמֵ֣י נִזְר֑וֹ קָדֹ֥שׁ ה֖וּא לַֽיהוָֽה׃

‎<span id="009">9</span> ‏וְכִֽי־יָמ֨וּת מֵ֤ת עָלָיו֙ בְּפֶ֣תַע
פִּתְאֹ֔ם וְטִמֵּ֖א רֹ֣אשׁ נִזְר֑וֹ וְגִלַּ֤ח רֹאשׁוֹ֙ בְּי֣וֹם
טָהֳרָת֔וֹ בַּיּ֥וֹם הַשְּׁבִיעִ֖י יְגַלְּחֶֽנּוּ׃

‎<span id="010">10</span> ‏וּבַיּ֣וֹם הַשְּׁמִינִ֗י יָבִא֙ שְׁתֵּ֣י
תֹרִ֔ים א֥וֹ שְׁנֵ֖י בְּנֵ֣י יוֹנָ֑ה אֶל־הַכֹּהֵ֔ן אֶל־פֶּ֖תַח אֹ֥הֶל
מוֹעֵֽד׃

‎<span id="011">11</span> ‏וְעָשָׂ֣ה הַכֹּהֵ֗ן אֶחָ֤ד לְחַטָּאת֙
וְאֶחָ֣ד לְעֹלָ֔ה וְכִפֶּ֣ר עָלָ֔יו מֵאֲשֶׁ֥ר חָטָ֖א עַל־הַנָּ֑פֶשׁ
וְקִדַּ֥שׁ אֶת־רֹאשׁ֖וֹ בַּיּ֥וֹם הַהֽוּא׃

‎<span id="012">12</span> ‏וְהִזִּ֤יר לַֽיהוָה֙ אֶת־יְמֵ֣י נִזְר֔וֹ
וְהֵבִ֛יא כֶּ֥בֶשׂ בֶּן־שְׁנָת֖וֹ לְאָשָׁ֑ם וְהַיָּמִ֤ים הָרִאשֹׁנִים֙
יִפְּל֔וּ כִּ֥י טָמֵ֖א נִזְרֽוֹ׃

‎<span id="013">13</span> ‏וְזֹ֥את תּוֹרַ֖ת הַנָּזִ֑יר בְּי֗וֹם מְלֹאת֙
יְמֵ֣י נִזְר֔וֹ יָבִ֣יא אֹת֔וֹ אֶל־פֶּ֖תַח אֹ֥הֶל מוֹעֵֽד׃

‎<span id="014">14</span> ‏וְהִקְרִ֣יב אֶת־קָרְבָּנ֣וֹ לַיהוָ֡ה כֶּבֶשׂ֩
בֶּן־שְׁנָת֨וֹ תָמִ֤ים אֶחָד֙ לְעֹלָ֔ה וְכַבְשָׂ֨ה אַחַ֧ת
בַּת־שְׁנָתָ֛הּ תְּמִימָ֖ה לְחַטָּ֑את וְאַֽיִל־אֶחָ֥ד תָּמִ֖ים
לִשְׁלָמִֽים׃

‎<span id="015">15</span> ‏וְסַ֣ל מַצּ֗וֹת סֹ֤לֶת חַלֹּת֙ בְּלוּלֹ֣ת
בַּשֶּׁ֔מֶן וּרְקִיקֵ֥י מַצּ֖וֹת מְשֻׁחִ֣ים בַּשָּׁ֑מֶן וּמִנְחָתָ֖ם
וְנִסְכֵּיהֶֽם׃

‎<span id="016">16</span> ‏וְהִקְרִ֥יב הַכֹּהֵ֖ן לִפְנֵ֣י יְהוָ֑ה
וְעָשָׂ֥ה אֶת־חַטָּאת֖וֹ וְאֶת־עֹלָתֽוֹ׃

‎<span id="017">17</span> ‏וְאֶת־הָאַ֜יִל יַעֲשֶׂ֨ה זֶ֤בַח שְׁלָמִים֙
לַֽיהוָ֔ה עַ֖ל סַ֣ל הַמַּצּ֑וֹת וְעָשָׂה֙ הַכֹּהֵ֔ן אֶת־מִנְחָת֖וֹ
וְאֶת־נִסְכּֽוֹ׃

‎<span id="018">18</span> ‏וְגִלַּ֣ח הַנָּזִ֗יר פֶּ֛תַח אֹ֥הֶל מוֹעֵ֖ד
אֶת־רֹ֣אשׁ נִזְר֑וֹ וְלָקַ֗ח אֶת־שְׂעַר֙ רֹ֣אשׁ נִזְר֔וֹ וְנָתַן֙
עַל־הָאֵ֔שׁ אֲשֶׁר־תַּ֖חַת זֶ֥בַח הַשְּׁלָמִֽים׃

‎<span id="019">19</span> ‏וְלָקַ֨ח הַכֹּהֵ֜ן אֶת־הַזְּרֹ֣עַ בְּשֵׁלָה֮
מִן־הָאַיִל֒ וְֽחַלַּ֨ת מַצָּ֤ה אַחַת֙ מִן־הַסַּ֔ל וּרְקִ֥יק מַצָּ֖ה
אֶחָ֑ד וְנָתַן֙ עַל־כַּפֵּ֣י הַנָּזִ֔יר אַחַ֖ר הִֽתְגַּלְּח֥וֹ
אֶת־נִזְרֽוֹ׃

‎<span id="020">20</span> ‏וְהֵנִיף֩ אוֹתָ֨ם הַכֹּהֵ֥ן׀ תְּנוּפָה֮
לִפְנֵ֣י יְהוָה֒ קֹ֤דֶשׁ הוּא֙ לַכֹּהֵ֔ן עַ֚ל חֲזֵ֣ה הַתְּנוּפָ֔ה וְעַ֖ל
שׁ֣וֹק הַתְּרוּמָ֑ה וְאַחַ֛ר יִשְׁתֶּ֥ה הַנָּזִ֖יר יָֽיִן׃

‎<span id="021">21</span> ‏זֹ֣את תּוֹרַ֣ת הַנָּזִיר֮ אֲשֶׁ֣ר יִדֹּר֒
קָרְבָּנ֤וֹ לַֽיהוָה֙ עַל־נִזְר֔וֹ מִלְּבַ֖ד אֲשֶׁר־תַּשִּׂ֣יג יָד֑וֹ
כְּפִ֤י נִדְרוֹ֙ אֲשֶׁ֣ר יִדֹּ֔ר כֵּ֣ן יַעֲשֶׂ֔ה עַ֖ל תּוֹרַ֥ת נִזְרֽוֹ׃
פ

‎<span id="022">22</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="023">23</span> ‏דַּבֵּ֤ר אֶֽל־אַהֲרֹן֙ וְאֶל־בָּנָ֣יו לֵאמֹ֔ר
כֹּ֥ה תְבָרֲכ֖וּ אֶת־בְּנֵ֣י יִשְׂרָאֵ֑ל אָמ֖וֹר לָהֶֽם׃ ס

‎<span id="024">24</span> ‏יְבָרֶכְךָ֥ יְהוָ֖ה וְיִשְׁמְרֶֽךָ׃ ס

‎<span id="025">25</span> ‏יָאֵ֨ר יְהוָ֧ה׀ פָּנָ֛יו אֵלֶ֖יךָ
וִֽיחֻנֶּֽךָּ׃ ס

‎<span id="026">26</span> ‏יִשָּׂ֨א יְהוָ֤ה׀ פָּנָיו֙ אֵלֶ֔יךָ וְיָשֵׂ֥ם
לְךָ֖ שָׁלֽוֹם׃ ס

‎<span id="027">27</span> ‏וְשָׂמ֥וּ אֶת־שְׁמִ֖י עַל־בְּנֵ֣י יִשְׂרָאֵ֑ל
וַאֲנִ֖י אֲבָרֲכֵֽם׃ פ

1 wayəḏabēr yəhwâ ’el-mōšeh llē’mōr:

2 dabēr ’el-bənê yiśərā’ēl wə’āmarətā ’ălēhem ’îš ’wō-’iššâ kî yafəli’
linədōr neḏer nāzîr ləhazzîr layhwâ:

3 mîyayin wəšēḵār yazzîr ḥōmeṣ yayin wəḥōmeṣ šēḵār lō’ yišəteh
wəḵāl-mišəraṯ ‘ănāḇîm lō’ yišəteh w<sup>a</sup>‘ănāḇîm l<sup>a</sup>ḥîm
wîḇēšîm lō’ yō’ḵēl:

4 kōl yəmê nizərwō mikōl ’ăšer yē‘āśeh migefen hayyayin mēḥarəṣannîm
wə‘aḏ-zāḡ lō’ yō’ḵēl:

5 kāl-yəmê neḏer nizərwō t<sup>a</sup>‘ar lō’-y<sup>a</sup>‘ăḇōr
‘al-rō’šwō ‘aḏ-məlō’ṯ hayyāmim ’ăšer-yazzîr layhwâ qāḏōš yihəyeh gadēl
per<sup>a</sup>‘ śə‘ar rō’šwō:

6 kāl-yəmê hazzîrwō layhwâ ‘al-nefeš mēṯ lō’ yāḇō’:

7 lə’āḇîw ûlə’immwō lə’āḥîw ûlə’<sup>a</sup>ḥōṯwō lō’-yiṭṭammā’ lâem
bəmōṯām kî nēzer ’ĕlōhāyw ‘al-rō’šwō:

8 kōl yəmê nizərwō qāḏōš hû’ layhwâ:

9 wəḵî-yāmûṯ mēṯ ‘ālāyw bəfeṯ<sup>a</sup>‘ piṯə’ōm wəṭimmē’ rō’š nizərwō
wəḡill<sup>a</sup>ḥ rō’šwō bəywōm ṭâŏrāṯwō bayywōm haššəḇî‘î
yəḡalləḥennû:

10 ûḇayywōm haššəmînî yāḇi’ šətê ṯōrîm ’wō šənê bənê ywōnâ ’el-hakōhēn
’el-peṯ<sup>a</sup>ḥ ’ōhel mwō‘ēḏ:

11 wə‘āśâ hakōhēn ’eḥāḏ ləḥaṭṭā’ṯ wə’eḥāḏ lə‘ōlâ wəḵiper ‘ālāyw mē’ăšer
ḥāṭā’ ‘al-hannāfeš wəqidaš ’eṯ-rō’šwō bayywōm hahû’:

12 wəhizzîr layhwâ ’eṯ-yəmê nizərwō wəhēḇî’ keḇeś ben-šənāṯwō lə’āšām
wəhayyāmîm hāri’šōnîm yipəlû kî ṭāmē’ nizərwō:

13 wəzō’ṯ twōraṯ hannāzîr bəywōm məlō’ṯ yəmê nizərwō yāḇî’ ’ōṯwō
’el-peṯ<sup>a</sup>ḥ ’ōhel mwō‘ēḏ:

14 wəhiqərîḇ ’eṯ-qārəbānwō layhwâ keḇeś ben-šənāṯwō ṯāmîm ’eḥāḏ lə‘ōlâ
wəḵaḇəśâ ’<sup>a</sup>ḥaṯ baṯ-šənāṯāh təmîmâ ləḥaṭṭā’ṯ wə’ayil-’eḥāḏ
tāmîm lišəlāmîm:

15 wəsal maṣṣwōṯ sōleṯ ḥallōṯ bəlûlōṯ baššemen ûrəqîqê maṣṣwōṯ məšuḥîm
baššāmen ûminəḥāṯām wənisəkêhem:

16 wəhiqərîḇ hakōhēn lifənê yəhwâ wə‘āśâ ’eṯ-ḥaṭṭā’ṯwō wə’eṯ-‘ōlāṯwō:

17 wə’eṯ-hā’ayil y<sup>a</sup>‘ăśeh zeḇ<sup>a</sup>ḥ šəlāmîm layhwâ ‘al
sal hammaṣṣwōṯ wə‘āśâ hakōhēn ’eṯ-minəḥāṯwō wə’eṯ-nisəkwō:

18 wəḡill<sup>a</sup>ḥ hannāzîr peṯ<sup>a</sup>ḥ ’ōhel mwō‘ēḏ ’eṯ-rō’š
nizərwō wəlāq<sup>a</sup>ḥ ’eṯ-śə‘ar rō’š nizərwō wənāṯan ‘al-hā’ēš
’ăšer-t<sup>a</sup>ḥaṯ zeḇ<sup>a</sup>ḥ haššəlāmîm:

19 wəlāq<sup>a</sup>ḥ hakōhēn ’eṯ-hazzərō‘a bəšēlâ min-hā’ayil wəḥallaṯ
maṣṣâ ’<sup>a</sup>ḥaṯ min-hassal ûrəqîq maṣṣâ ’eḥāḏ wənāṯan ‘al-kapê
hannāzîr ’<sup>a</sup>ḥar hiṯəgalləḥwō ’eṯ-nizərwō:

20 wəhēnîf ’wōṯām hakōhēn\| tənûfâ lifənê yəhwâ qōḏeš hû’ lakōhēn ‘al
ḥăzēh hatənûfâ wə‘al šwōq hatərûmâ wə’<sup>a</sup>ḥar yišəteh hannāzîr
yāyin:

21 zō’ṯ twōraṯ hannāzîr ’ăšer yidōr qārəbānwō layhwâ ‘al-nizərwō
milləḇaḏ ’ăšer-taśśîḡ yāḏwō kəfî niḏərwō ’ăšer yidōr kēn
y<sup>a</sup>‘ăśeh ‘al twōraṯ nizərwō: f

22 wayəḏabēr yəhwâ ’el-mōšeh llē’mōr:

23 dabēr ’el-’ahărōn wə’el-bānāyw lē’mōr kōh ṯəḇārăḵû ’eṯ-bənê yiśərā’ēl
’āmwōr lâem: s

24 yəḇāreḵəḵā yəhwâ wəyišəməreḵā: s

25 yā’ēr yəhwâ\| pānāyw ’ēleyḵā wîḥunneḵḵā: s

26 yiśśā’ yəhwâ\| pānāyw ’ēleyḵā wəyāśēm ləḵā šālwōm: s

27 wəśāmû ’eṯ-šəmî ‘al-bənê yiśərā’ēl wa’ănî ’ăḇārăḵēm: f

------------------------------------------------------------------------

[Next: Numbers (Bemidbar) Chapter 7](num007)
