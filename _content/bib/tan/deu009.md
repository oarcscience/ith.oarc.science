[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/deu009)  [KJV](../kjv/deu009)  [Sep](../sep/deu009) 
[Vul](../vul/deu009)   
  
[Deuteronomy (Devarim) Index](deu)  
  [Previous](deu008)  [Next](deu010) 

------------------------------------------------------------------------

### Tanach (Hebrew): Deuteronomy (Devarim) Chapter 9

‎<span id="001">1</span> ‏שְׁמַ֣ע יִשְׂרָאֵ֗ל אַתָּ֨ה עֹבֵ֤ר הַיּוֹם֙
אֶת־הַיַּרְדֵּ֔ן לָבֹא֙ לָרֶ֣שֶׁת גּוֹיִ֔ם גְּדֹלִ֥ים וַעֲצֻמִ֖ים
מִמֶּ֑ךָּ עָרִ֛ים גְּדֹלֹ֥ת וּבְצֻרֹ֖ת בַּשָּׁמָֽיִם׃

‎<span id="002">2</span> ‏עַֽם־גָּד֥וֹל וָרָ֖ם בְּנֵ֣י עֲנָקִ֑ים אֲשֶׁ֨ר
אַתָּ֤ה יָדַ֙עְתָּ֙ וְאַתָּ֣ה שָׁמַ֔עְתָּ מִ֣י יִתְיַצֵּ֔ב לִפְנֵ֖י
בְּנֵ֥י עֲנָֽק׃

‎<span id="003">3</span> ‏וְיָדַעְתָּ֣ הַיּ֗וֹם כִּי֩ יְהוָ֨ה אֱלֹהֶ֜יךָ
הֽוּא־הָעֹבֵ֤ר לְפָנֶ֙יךָ֙ אֵ֣שׁ אֹֽכְלָ֔ה ה֧וּא יַשְׁמִידֵ֛ם וְה֥וּא
יַכְנִיעֵ֖ם לְפָנֶ֑יךָ וְהֽוֹרַשְׁתָּ֤ם וְהַֽאַבַדְתָּם֙<sup>1</sup>
מַהֵ֔ר כַּאֲשֶׁ֛ר דִּבֶּ֥ר יְהוָ֖ה לָֽךְ׃

‎<span id="004">4</span> ‏אַל־תֹּאמַ֣ר בִּלְבָבְךָ֗ בַּהֲדֹ֣ף יְהוָה֩
אֱלֹהֶ֨יךָ אֹתָ֥ם׀ מִלְּפָנֶיךָ֮ לֵאמֹר֒ בְּצִדְקָתִי֙ הֱבִיאַ֣נִי
יְהוָ֔ה לָרֶ֖שֶׁת אֶת־הָאָ֣רֶץ הַזֹּ֑את וּבְרִשְׁעַת֙ הַגּוֹיִ֣ם
הָאֵ֔לֶּה יְהוָ֖ה מוֹרִישָׁ֥ם<sup>3</sup> מִפָּנֶֽיךָ׃

‎<span id="005">5</span> ‏לֹ֣א בְצִדְקָתְךָ֗ וּבְיֹ֙שֶׁר֙ לְבָ֣בְךָ֔
אַתָּ֥ה בָ֖א לָרֶ֣שֶׁת אֶת־אַרְצָ֑ם כִּ֞י בְּרִשְׁעַ֣ת׀ הַגּוֹיִ֣ם
הָאֵ֗לֶּה יְהוָ֤ה אֱלֹהֶ֙יךָ֙ מוֹרִישָׁ֣ם מִפָּנֶ֔יךָ וּלְמַ֜עַן הָקִ֣ים
אֶת־הַדָּבָ֗ר אֲשֶׁ֨ר נִשְׁבַּ֤ע יְהוָה֙ לַאֲבֹתֶ֔יךָ לְאַבְרָהָ֥ם
לְיִצְחָ֖ק וּֽלְיַעֲקֹֽב׃

‎<span id="006">6</span> ‏וְיָדַעְתָּ֗ כִּ֠י לֹ֤א בְצִדְקָֽתְךָ֙ יְהוָ֣ה
אֱ֠לֹהֶיךָ נֹתֵ֨ן לְךָ֜ אֶת־הָאָ֧רֶץ הַטּוֹבָ֛ה הַזֹּ֖את לְרִשְׁתָּ֑הּ
כִּ֥י עַם־קְשֵׁה־עֹ֖רֶף אָֽתָּה׃

‎<span id="007">7</span> ‏זְכֹר֙ אַל־תִּשְׁכַּ֔ח אֵ֧ת
אֲשֶׁר־הִקְצַ֛פְתָּ אֶת־יְהוָ֥ה אֱלֹהֶ֖יךָ בַּמִּדְבָּ֑ר לְמִן־הַיּ֞וֹם
אֲשֶׁר־יָצָ֣אתָ׀ מֵאֶ֣רֶץ מִצְרַ֗יִם עַד־בֹּֽאֲכֶם֙ עַד־הַמָּק֣וֹם
הַזֶּ֔ה מַמְרִ֥ים הֱיִיתֶ֖ם עִם־יְהוָֽה׃

‎<span id="008">8</span> ‏וּבְחֹרֵ֥ב הִקְצַפְתֶּ֖ם אֶת־יְהוָ֑ה
וַיִּתְאַנַּ֧ף יְהוָ֛ה בָּכֶ֖ם לְהַשְׁמִ֥יד אֶתְכֶֽם׃

‎<span id="009">9</span> ‏בַּעֲלֹתִ֣י הָהָ֗רָה לָקַ֜חַת לוּחֹ֤ת
הָֽאֲבָנִים֙ לוּחֹ֣ת הַבְּרִ֔ית אֲשֶׁר־כָּרַ֥ת יְהוָ֖ה עִמָּכֶ֑ם
וָאֵשֵׁ֣ב בָּהָ֗ר אַרְבָּעִ֥ים יוֹם֙ וְאַרְבָּעִ֣ים לַ֔יְלָה לֶ֚חֶם לֹ֣א
אָכַ֔לְתִּי וּמַ֖יִם לֹ֥א שָׁתִֽיתִי׃

‎<span id="010">10</span> ‏וַיִּתֵּ֨ן יְהוָ֜ה אֵלַ֗י אֶת־שְׁנֵי֙ לוּחֹ֣ת
הָֽאֲבָנִ֔ים כְּתֻבִ֖ים בְּאֶצְבַּ֣ע אֱלֹהִ֑ים וַעֲלֵיהֶ֗ם
כְּֽכָל־הַדְּבָרִ֡ים אֲשֶׁ֣ר דִּבֶּר֩ יְהוָ֨ה עִמָּכֶ֥ם בָּהָ֛ר
מִתּ֥וֹךְ הָאֵ֖שׁ בְּי֥וֹם הַקָּהָֽל׃

‎<span id="011">11</span> ‏וַיְהִ֗י מִקֵּץ֙ אַרְבָּעִ֣ים י֔וֹם
וְאַרְבָּעִ֖ים לָ֑יְלָה נָתַ֨ן יְהוָ֜ה אֵלַ֗י אֶת־שְׁנֵ֛י לֻחֹ֥ת
הָאֲבָנִ֖ים לֻח֥וֹת הַבְּרִֽית׃

‎<span id="012">12</span> ‏וַיֹּ֨אמֶר יְהוָ֜ה אֵלַ֗י ק֣וּם רֵ֤ד מַהֵר֙
מִזֶּ֔ה כִּ֚י שִׁחֵ֣ת עַמְּךָ֔ אֲשֶׁ֥ר הוֹצֵ֖אתָ מִמִּצְרָ֑יִם סָ֣רוּ
מַהֵ֗ר מִן־הַדֶּ֙רֶךְ֙ אֲשֶׁ֣ר צִוִּיתִ֔ם עָשׂ֥וּ לָהֶ֖ם מַסֵּכָֽה׃

‎<span id="013">13</span> ‏וַיֹּ֥אמֶר יְהוָ֖ה אֵלַ֣י לֵאמֹ֑ר רָאִ֙יתִי֙
אֶת־הָעָ֣ם הַזֶּ֔ה וְהִנֵּ֥ה עַם־קְשֵׁה־עֹ֖רֶף הֽוּא׃

‎<span id="014">14</span> ‏הֶ֤רֶף מִמֶּ֙נִּי֙ וְאַשְׁמִידֵ֔ם וְאֶמְחֶ֣ה
אֶת־שְׁמָ֔ם מִתַּ֖חַת הַשָּׁמָ֑יִם וְאֶֽעֱשֶׂה֙ אֽוֹתְךָ֔ לְגוֹי־עָצ֥וּם
וָרָ֖ב מִמֶּֽנּוּ׃

‎<span id="015">15</span> ‏וָאֵ֗פֶן וָֽאֵרֵד֙ מִן־הָהָ֔ר וְהָהָ֖ר
בֹּעֵ֣ר בָּאֵ֑שׁ וּשְׁנֵי֙ לֻחֹ֣ת הַבְּרִ֔ית עַ֖ל שְׁתֵּ֥י יָדָֽי׃

‎<span id="016">16</span> ‏וָאֵ֗רֶא וְהִנֵּ֤ה חֲטָאתֶם֙ לַיהוָ֣ה
אֱלֹֽהֵיכֶ֔ם עֲשִׂיתֶ֣ם לָכֶ֔ם עֵ֖גֶל מַסֵּכָ֑ה סַרְתֶּ֣ם מַהֵ֔ר
מִן־הַדֶּ֕רֶךְ אֲשֶׁר־צִוָּ֥ה יְהוָ֖ה אֶתְכֶֽם׃

‎<span id="017">17</span> ‏וָאֶתְפֹּשׂ֙ בִּשְׁנֵ֣י הַלֻּחֹ֔ת
וָֽאַשְׁלִכֵ֔ם מֵעַ֖ל שְׁתֵּ֣י יָדָ֑י וָאֲשַׁבְּרֵ֖ם לְעֵינֵיכֶֽם׃

‎<span id="018">18</span> ‏וָֽאֶתְנַפַּל֩ לִפְנֵ֨י יְהוָ֜ה כָּרִאשֹׁנָ֗ה
אַרְבָּעִ֥ים יוֹם֙ וְאַרְבָּעִ֣ים לַ֔יְלָה לֶ֚חֶם לֹ֣א אָכַ֔לְתִּי
וּמַ֖יִם לֹ֣א שָׁתִ֑יתִי עַ֤ל כָּל־חַטַּאתְכֶם֙ אֲשֶׁ֣ר חֲטָאתֶ֔ם
לַעֲשׂ֥וֹת הָרַ֛ע בְּעֵינֵ֥י יְהוָ֖ה לְהַכְעִיסֽוֹ׃

‎<span id="019">19</span> ‏כִּ֣י יָגֹ֗רְתִּי מִפְּנֵ֤י הָאַף֙
וְהַ֣חֵמָ֔ה אֲשֶׁ֨ר קָצַ֧ף יְהוָ֛ה עֲלֵיכֶ֖ם לְהַשְׁמִ֣יד אֶתְכֶ֑ם
וַיִּשְׁמַ֤ע יְהוָה֙ אֵלַ֔י גַּ֖ם בַּפַּ֥עַם הַהִֽוא׃

‎<span id="020">20</span> ‏וּֽבְאַהֲרֹ֗ן הִתְאַנַּ֧ף יְהוָ֛ה מְאֹ֖ד
לְהַשְׁמִיד֑וֹ וָֽאֶתְפַּלֵּ֛ל גַּם־בְּעַ֥ד אַהֲרֹ֖ן בָּעֵ֥ת הַהִֽוא׃

‎<span id="021">21</span> ‏וְֽאֶת־חַטַּאתְכֶ֞ם אֲשֶׁר־עֲשִׂיתֶ֣ם
אֶת־הָעֵ֗גֶל לָקַחְתִּי֮ וָאֶשְׂרֹ֣ף אֹת֣וֹ׀ בָּאֵשׁ֒ וָאֶכֹּ֨ת אֹת֤וֹ
טָחוֹן֙ הֵיטֵ֔ב עַ֥ד אֲשֶׁר־דַּ֖ק לְעָפָ֑ר וָֽאַשְׁלִךְ֙ אֶת־עֲפָר֔וֹ
אֶל־הַנַּ֖חַל הַיֹּרֵ֥ד מִן־הָהָֽר׃

‎<span id="022">22</span> ‏וּבְתַבְעֵרָה֙ וּבְמַסָּ֔ה וּבְקִבְרֹ֖ת
הַֽתַּאֲוָ֑ה מַקְצִפִ֥ים הֱיִיתֶ֖ם אֶת־יְהוָֽה׃

‎<span id="023">23</span> ‏וּבִשְׁלֹ֨חַ יְהוָ֜ה אֶתְכֶ֗ם מִקָּדֵ֤שׁ
בַּרְנֵ֙עַ֙ לֵאמֹ֔ר עֲלוּ֙ וּרְשׁ֣וּ אֶת־הָאָ֔רֶץ אֲשֶׁ֥ר נָתַ֖תִּי
לָכֶ֑ם וַתַּמְר֗וּ אֶת־פִּ֤י יְהוָה֙ אֱלֹ֣הֵיכֶ֔ם וְלֹ֤א הֶֽאֱמַנְתֶּם֙
ל֔וֹ וְלֹ֥א שְׁמַעְתֶּ֖ם בְּקֹלֽוֹ׃

‎<span id="024">24</span> ‏מַמְרִ֥ים הֱיִיתֶ֖ם עִם־יְהוָ֑ה מִיּ֖וֹם
דַּעְתִּ֥י אֶתְכֶֽם׃

‎<span id="025">25</span> ‏וָֽאֶתְנַפַּ֞ל לִפְנֵ֣י יְהוָ֗ה אֵ֣ת
אַרְבָּעִ֥ים הַיּ֛וֹם וְאֶת־אַרְבָּעִ֥ים הַלַּ֖יְלָה אֲשֶׁ֣ר
הִתְנַפָּ֑לְתִּי כִּֽי־אָמַ֥ר יְהוָ֖ה לְהַשְׁמִ֥יד אֶתְכֶֽם׃

‎<span id="026">26</span> ‏וָאֶתְפַּלֵּ֣ל אֶל־יְהוָה֮ וָאֹמַר֒ אֲדֹנָ֣י
יְהוִ֗ה אַל־תַּשְׁחֵ֤ת עַמְּךָ֙ וְנַחֲלָ֣תְךָ֔ אֲשֶׁ֥ר פָּדִ֖יתָ
בְּגָדְלֶ֑ךָ אֲשֶׁר־הוֹצֵ֥אתָ מִמִּצְרַ֖יִם בְּיָ֥ד חֲזָקָֽה׃

‎<span id="027">27</span> ‏זְכֹר֙ לַעֲבָדֶ֔יךָ לְאַבְרָהָ֥ם לְיִצְחָ֖ק
וּֽלְיַעֲקֹ֑ב אַל־תֵּ֗פֶן אֶל־קְשִׁי֙ הָעָ֣ם הַזֶּ֔ה וְאֶל־רִשְׁע֖וֹ
וְאֶל־חַטָּאתֽוֹ׃

‎<span id="028">28</span> ‏פֶּן־יֹאמְר֗וּ הָאָרֶץ֮ אֲשֶׁ֣ר הוֹצֵאתָ֣נוּ
מִשָּׁם֒ מִבְּלִי֙ יְכֹ֣לֶת יְהוָ֔ה לַהֲבִיאָ֕ם אֶל־הָאָ֖רֶץ
אֲשֶׁר־דִּבֶּ֣ר לָהֶ֑ם וּמִשִּׂנְאָת֣וֹ אוֹתָ֔ם הוֹצִיאָ֖ם לַהֲמִתָ֥ם
בַּמִּדְבָּֽר׃

‎<span id="029">29</span> ‏וְהֵ֥ם עַמְּךָ֖ וְנַחֲלָתֶ֑ךָ אֲשֶׁ֤ר
הוֹצֵ֙אתָ֙ בְּכֹחֲךָ֣ הַגָּדֹ֔ל וּבִֽזְרֹעֲךָ֖ הַנְּטוּיָֽה׃ פ

1 šəm<sup>a</sup>‘ yiśərā’ēl ’atâ ‘ōḇēr hayywōm ’eṯ-hayyarədēn lāḇō’
lārešeṯ gwōyim gəḏōlîm w<sup>a</sup>‘ăṣumîm mimmeḵḵā ‘ārîm gəḏōlōṯ
ûḇəṣurōṯ baššāmāyim:

2 ‘am-gāḏwōl wārām bənê ‘ănāqîm ’ăšer ’atâ yāḏ<sup>a</sup>‘ətā wə’atâ
šām<sup>a</sup>‘ətā mî yiṯəyaṣṣēḇ lifənê bənê ‘ănāq:

3 wəyāḏ<sup>a</sup>‘ətā hayywōm kî yəhwâ ’ĕlōheyḵā hû’-hā‘ōḇēr ləfāneyḵā
’ēš ’ōḵəlâ hû’ yašəmîḏēm wəhû’ yaḵənî‘ēm ləfāneyḵā wəhwōrašətām
wəha’aḇaḏətām<sup>1</sup> mahēr ka’ăšer diber yəhwâ lāḵə:

4 ’al-tō’mar biləḇāḇəḵā bahăḏōf yəhwâ ’ĕlōheyḵā ’ōṯām\| milləfāneyḵā
lē’mōr bəṣiḏəqāṯî hĕḇî’anî yəhwâ lārešeṯ ’eṯ-hā’āreṣ hazzō’ṯ ûḇərišə‘aṯ
hagwōyim hā’ēlleh yəhwâ mwōrîšām<sup>3</sup> mipāneyḵā:

5 lō’ ḇəṣiḏəqāṯəḵā ûḇəyōšer ləḇāḇəḵā ’atâ ḇā’ lārešeṯ ’eṯ-’arəṣām kî
bərišə‘aṯ\| hagwōyim hā’ēlleh yəhwâ ’ĕlōheyḵā mwōrîšām mipāneyḵā
ûləm<sup>a</sup>‘an hāqîm ’eṯ-hadāḇār ’ăšer nišəb<sup>a</sup>‘ yəhwâ
la’ăḇōṯeyḵā lə’aḇərâām ləyiṣəḥāq ûləy<sup>a</sup>‘ăqōḇ:

6 wəyāḏ<sup>a</sup>‘ətā kî lō’ ḇəṣiḏəqāṯəḵā yəhwâ ’ĕlōheyḵā nōṯēn ləḵā
’eṯ-hā’āreṣ haṭṭwōḇâ hazzō’ṯ lərišətāh kî ‘am-qəšēh-‘ōref ’ātâ:

7 zəḵōr ’al-tišək<sup>a</sup>ḥ ’ēṯ ’ăšer-hiqəṣafətā ’eṯ-yəhwâ ’ĕlōheyḵā
bammiḏəbār ləmin-hayywōm ’ăšer-yāṣā’ṯā\| mē’ereṣ miṣərayim ‘aḏ-bō’ăḵem
‘aḏ-hammāqwōm hazzeh mamərîm hĕyîṯem ‘im-yəhwâ:

8 ûḇəḥōrēḇ hiqəṣafətem ’eṯ-yəhwâ wayyiṯə’annaf yəhwâ bāḵem ləhašəmîḏ
’eṯəḵem:

9 b<sup>a</sup>‘ălōṯî hâārâ lāq<sup>a</sup>ḥaṯ lûḥōṯ hā’ăḇānîm lûḥōṯ
habərîṯ ’ăšer-kāraṯ yəhwâ ‘immāḵem wā’ēšēḇ bâār ’arəbā‘îm ywōm
wə’arəbā‘îm layəlâ leḥem lō’ ’āḵalətî ûmayim lō’ šāṯîṯî:

10 wayyitēn yəhwâ ’ēlay ’eṯ-šənê lûḥōṯ hā’ăḇānîm kəṯuḇîm
bə’eṣəb<sup>a</sup>‘ ’ĕlōhîm w<sup>a</sup>‘ălêhem kəḵāl-hadəḇārîm ’ăšer
diber yəhwâ ‘immāḵem bâār mitwōḵə hā’ēš bəywōm haqqâāl:

11 wayəhî miqqēṣ ’arəbā‘îm ywōm wə’arəbā‘îm lāyəlâ nāṯan yəhwâ ’ēlay
’eṯ-šənê luḥōṯ hā’ăḇānîm luḥwōṯ habərîṯ:

12 wayyō’mer yəhwâ ’ēlay qûm rēḏ mahēr mizzeh kî šiḥēṯ ‘amməḵā ’ăšer
hwōṣē’ṯā mimmiṣərāyim sārû mahēr min-hadereḵə ’ăšer ṣiûîṯim ‘āśû lâem
massēḵâ:

13 wayyō’mer yəhwâ ’ēlay lē’mōr rā’îṯî ’eṯ-hā‘ām hazzeh wəhinnēh
‘am-qəšēh-‘ōref hû’:

14 heref mimmennî wə’ašəmîḏēm wə’eməḥeh ’eṯ-šəmām mit<sup>a</sup>ḥaṯ
haššāmāyim wə’e‘ĕśeh ’wōṯəḵā ləḡwōy-‘āṣûm wārāḇ mimmennû:

15 wā’ēfen wā’ērēḏ min-hâār wəhâār bō‘ēr bā’ēš ûšənê luḥōṯ habərîṯ ‘al
šətê yāḏāy:

16 wā’ēre’ wəhinnēh ḥăṭā’ṯem layhwâ ’ĕlōhêḵem ‘ăśîṯem lāḵem ‘ēḡel
massēḵâ sarətem mahēr min-hadereḵə ’ăšer-ṣiûâ yəhwâ ’eṯəḵem:

17 wā’eṯəpōś bišənê halluḥōṯ wā’ašəliḵēm mē‘al šətê yāḏāy wā’ăšabərēm
lə‘ênêḵem:

18 wā’eṯənapal lifənê yəhwâ kāri’šōnâ ’arəbā‘îm ywōm wə’arəbā‘îm layəlâ
leḥem lō’ ’āḵalətî ûmayim lō’ šāṯîṯî ‘al kāl-ḥaṭṭa’ṯəḵem ’ăšer ḥăṭā’ṯem
l<sup>a</sup>‘ăśwōṯ hār<sup>a</sup>‘ bə‘ênê yəhwâ ləhaḵə‘îswō:

19 kî yāḡōrətî mipənê hā’af wəh<sup>a</sup>ḥēmâ ’ăšer qāṣaf yəhwâ
‘ălêḵem ləhašəmîḏ ’eṯəḵem wayyišəm<sup>a</sup>‘ yəhwâ ’ēlay gam
bap<sup>a</sup>‘am hahiw’:

20 ûḇə’ahărōn hiṯə’annaf yəhwâ mə’ōḏ ləhašəmîḏwō wā’eṯəpallēl gam-bə‘aḏ
’ahărōn bā‘ēṯ hahiw’:

21 wə’eṯ-ḥaṭṭa’ṯəḵem ’ăšer-‘ăśîṯem ’eṯ-hā‘ēḡel lāq<sup>a</sup>ḥətî
wā’eśərōf ’ōṯwō\| bā’ēš wā’ekōṯ ’ōṯwō ṭāḥwōn hêṭēḇ ‘aḏ ’ăšer-daq lə‘āfār
wā’ašəliḵə ’eṯ-‘ăfārwō ’el-hann<sup>a</sup>ḥal hayyōrēḏ min-hâār:

22 ûḇəṯaḇə‘ērâ ûḇəmassâ ûḇəqiḇərōṯ hata’ăwâ maqəṣifîm hĕyîṯem ’eṯ-yəhwâ:

23 ûḇišəlōḥa yəhwâ ’eṯəḵem miqqāḏēš barənē‘a lē’mōr ‘ălû ûrəšû
’eṯ-hā’āreṣ ’ăšer nāṯatî lāḵem watamərû ’eṯ-pî yəhwâ ’ĕlōhêḵem wəlō’
he’ĕmanətem lwō wəlō’ šəm<sup>a</sup>‘ətem bəqōlwō:

24 mamərîm hĕyîṯem ‘im-yəhwâ mîywōm d<sup>a</sup>‘ətî ’eṯəḵem:

25 wā’eṯənapal lifənê yəhwâ ’ēṯ ’arəbā‘îm hayywōm wə’eṯ-’arəbā‘îm
hallayəlâ ’ăšer hiṯənapālətî kî-’āmar yəhwâ ləhašəmîḏ ’eṯəḵem:

26 wā’eṯəpallēl ’el-yəhwâ wā’ōmar ’ăḏōnāy yəhwih ’al-tašəḥēṯ ‘amməḵā
wən<sup>a</sup>ḥălāṯəḵā ’ăšer pāḏîṯā bəḡāḏəleḵā ’ăšer-hwōṣē’ṯā
mimmiṣərayim bəyāḏ ḥăzāqâ:

27 zəḵōr l<sup>a</sup>‘ăḇāḏeyḵā lə’aḇərâām ləyiṣəḥāq
ûləy<sup>a</sup>‘ăqōḇ ’al-tēfen ’el-qəšî hā‘ām hazzeh wə’el-rišə‘wō
wə’el-ḥaṭṭā’ṯwō:

28 pen-yō’mərû hā’āreṣ ’ăšer hwōṣē’ṯānû miššām mibəlî yəḵōleṯ yəhwâ
lahăḇî’ām ’el-hā’āreṣ ’ăšer-diber lâem ûmiśśinə’āṯwō ’wōṯām hwōṣî’ām
lahămiṯām bammiḏəbār:

29 wəhēm ‘amməḵā wən<sup>a</sup>ḥălāṯeḵā ’ăšer hwōṣē’ṯā bəḵōḥăḵā hagāḏōl
ûḇizərō‘ăḵā hannəṭûyâ: f

------------------------------------------------------------------------

[Next: Deuteronomy (Devarim) Chapter 10](deu010)
