[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/exo013)  [KJV](../kjv/exo013)  [Sep](../sep/exo013) 
[Vul](../vul/exo013)   
  
[Exodus (Shemot) Index](exo)  
  [Previous](exo012)  [Next](exo014) 

------------------------------------------------------------------------

### Tanach (Hebrew): Exodus (Shemot) Chapter 13

‎<span id="001">1</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="002">2</span> ‏קַדֶּשׁ־לִ֨י כָל־בְּכ֜וֹר פֶּ֤טֶר כָּל־רֶ֙חֶם֙
בִּבְנֵ֣י יִשְׂרָאֵ֔ל בָּאָדָ֖ם וּבַבְּהֵמָ֑ה לִ֖י הֽוּא׃

‎<span id="003">3</span> ‏וַיֹּ֨אמֶר מֹשֶׁ֜ה אֶל־הָעָ֗ם זָכ֞וֹר
אֶת־הַיּ֤וֹם הַזֶּה֙ אֲשֶׁ֨ר יְצָאתֶ֤ם מִמִּצְרַ֙יִם֙ מִבֵּ֣ית עֲבָדִ֔ים
כִּ֚י בְּחֹ֣זֶק יָ֔ד הוֹצִ֧יא יְהוָֹ֛ה אֶתְכֶ֖ם מִזֶּ֑ה וְלֹ֥א יֵאָכֵ֖ל
חָמֵֽץ׃

‎<span id="004">4</span> ‏הַיּ֖וֹם אַתֶּ֣ם יֹצְאִ֑ים בְּחֹ֖דֶשׁ
הָאָבִֽיב׃

‎<span id="005">5</span> ‏וְהָיָ֣ה כִֽי־יְבִֽיאֲךָ֣ יְהוָ֡ה אֶל־אֶ֣רֶץ
הַֽ֠כְּנַעֲנִי וְהַחִתִּ֨י וְהָאֱמֹרִ֜י וְהַחִוִּ֣י וְהַיְבוּסִ֗י
אֲשֶׁ֨ר נִשְׁבַּ֤ע לַאֲבֹתֶ֙יךָ֙ לָ֣תֶת לָ֔ךְ אֶ֛רֶץ זָבַ֥ת חָלָ֖ב
וּדְבָ֑שׁ וְעָבַדְתָּ֛ אֶת־הָעֲבֹדָ֥ה הַזֹּ֖את בַּחֹ֥דֶשׁ הַזֶּֽה׃

‎<span id="006">6</span> ‏שִׁבְעַ֥ת יָמִ֖ים תֹּאכַ֣ל מַצֹּ֑ת וּבַיּוֹם֙
הַשְּׁבִיעִ֔י חַ֖ג לַיהוָֽה׃

‎<span id="007">7</span> ‏מַצּוֹת֙ יֵֽאָכֵ֔ל אֵ֖ת שִׁבְעַ֣ת הַיָּמִ֑ים
וְלֹֽא־יֵרָאֶ֨ה לְךָ֜ חָמֵ֗ץ וְלֹֽא־יֵרָאֶ֥ה לְךָ֛ שְׂאֹ֖ר
בְּכָל־גְּבֻלֶֽךָ׃

‎<span id="008">8</span> ‏וְהִגַּדְתָּ֣ לְבִנְךָ֔ בַּיּ֥וֹם הַה֖וּא
לֵאמֹ֑ר בַּעֲב֣וּר זֶ֗ה עָשָׂ֤ה יְהוָה֙ לִ֔י בְּצֵאתִ֖י מִמִּצְרָֽיִם׃

‎<span id="009">9</span> ‏וְהָיָה֩ לְךָ֨ לְא֜וֹת עַל־יָדְךָ֗
וּלְזִכָּרוֹן֙ בֵּ֣ין עֵינֶ֔יךָ לְמַ֗עַן תִּהְיֶ֛ה תּוֹרַ֥ת יְהוָ֖ה
בְּפִ֑יךָ כִּ֚י בְּיָ֣ד חֲזָקָ֔ה הוֹצִֽאֲךָ֥ יְהוָֹ֖ה מִמִּצְרָֽיִם׃

‎<span id="010">10</span> ‏וְשָׁמַרְתָּ֛ אֶת־הַחֻקָּ֥ה הַזֹּ֖את
לְמוֹעֲדָ֑הּ מִיָּמִ֖ים יָמִֽימָה׃ ס

‎<span id="011">11</span> ‏וְהָיָ֞ה כִּֽי־יְבִֽאֲךָ֤ יְהוָה֙ אֶל־אֶ֣רֶץ
הַֽכְּנַעֲנִ֔י כַּאֲשֶׁ֛ר נִשְׁבַּ֥ע לְךָ֖ וְלַֽאֲבֹתֶ֑יךָ וּנְתָנָ֖הּ
לָֽךְ׃

‎<span id="012">12</span> ‏וְהַעֲבַרְתָּ֥ כָל־פֶּֽטֶר־רֶ֖חֶם לַֽיהוָֹ֑ה
וְכָל־פֶּ֣טֶר׀ שֶׁ֣גֶר בְּהֵמָ֗ה אֲשֶׁ֨ר יִהְיֶ֥ה לְךָ֛ הַזְּכָרִ֖ים
לַיהוָֽה׃

‎<span id="013">13</span> ‏וְכָל־פֶּ֤טֶר חֲמֹר֙ תִּפְדֶּ֣ה בְשֶׂ֔ה
וְאִם־לֹ֥א תִפְדֶּ֖ה וַעֲרַפְתּ֑וֹ וְכֹ֨ל בְּכ֥וֹר אָדָ֛ם בְּבָנֶ֖יךָ
תִּפְדֶּֽה׃

‎<span id="014">14</span> ‏וְהָיָ֞ה כִּֽי־יִשְׁאָלְךָ֥ בִנְךָ֛ מָחָ֖ר
לֵאמֹ֣ר מַה־זֹּ֑את וְאָמַרְתָּ֣ אֵלָ֔יו בְּחֹ֣זֶק יָ֗ד הוֹצִיאָ֧נוּ
יְהוָ֛ה מִמִּצְרַ֖יִם מִבֵּ֥ית עֲבָדִֽים׃

‎<span id="015">15</span> ‏וַיְהִ֗י כִּֽי־הִקְשָׁ֣ה פַרְעֹה֮
לְשַׁלְּחֵנוּ֒ וַיַּהֲרֹ֨ג יְהוָֹ֤ה כָּל־בְּכוֹר֙ בְּאֶ֣רֶץ מִצְרַ֔יִם
מִבְּכֹ֥ר אָדָ֖ם וְעַד־בְּכ֣וֹר בְּהֵמָ֑ה עַל־כֵּן֩ אֲנִ֨י זֹבֵ֜חַ
לַֽיהוָ֗ה כָּל־פֶּ֤טֶר רֶ֙חֶם֙ הַזְּכָרִ֔ים וְכָל־בְּכ֥וֹר בָּנַ֖י
אֶפְדֶּֽה׃

‎<span id="016">16</span> ‏וְהָיָ֤ה לְאוֹת֙ עַל־יָ֣דְכָ֔ה וּלְטוֹטָפֹ֖ת
בֵּ֣ין עֵינֶ֑יךָ כִּ֚י בְּחֹ֣זֶק יָ֔ד הוֹצִיאָ֥נוּ יְהוָ֖ה
מִמִּצְרָֽיִם׃ ס

‎<span id="017">17</span> ‏וַיְהִ֗י בְּשַׁלַּ֣ח פַּרְעֹה֮ אֶת־הָעָם֒
וְלֹא־נָחָ֣ם אֱלֹהִ֗ים דֶּ֚רֶךְ אֶ֣רֶץ פְּלִשְׁתִּ֔ים כִּ֥י קָר֖וֹב
ה֑וּא כִּ֣י׀ אָמַ֣ר אֱלֹהִ֗ים פֶּֽן־יִנָּחֵ֥ם הָעָ֛ם בִּרְאֹתָ֥ם
מִלְחָמָ֖ה וְשָׁ֥בוּ מִצְרָֽיְמָה׃

‎<span id="018">18</span> ‏וַיַּסֵּ֨ב אֱלֹהִ֧ים׀ אֶת־הָעָ֛ם דֶּ֥רֶךְ
הַמִּדְבָּ֖ר יַם־ס֑וּף וַחֲמֻשִׁ֛ים עָל֥וּ בְנֵי־יִשְׂרָאֵ֖ל מֵאֶ֥רֶץ
מִצְרָֽיִם׃

‎<span id="019">19</span> ‏וַיִּקַּ֥ח מֹשֶׁ֛ה אֶת־עַצְמ֥וֹת יוֹסֵ֖ף
עִמּ֑וֹ כִּי֩ הַשְׁבֵּ֨עַ הִשְׁבִּ֜יעַ אֶת־בְּנֵ֤י יִשְׂרָאֵל֙ לֵאמֹ֔ר
פָּקֹ֨ד יִפְקֹ֤ד אֱלֹהִים֙ אֶתְכֶ֔ם וְהַעֲלִיתֶ֧ם אֶת־עַצְמֹתַ֛י מִזֶּ֖ה
אִתְּכֶֽם׃

‎<span id="020">20</span> ‏וַיִּסְע֖וּ מִסֻּכֹּ֑ת וַיַּחֲנ֣וּ בְאֵתָ֔ם
בִּקְצֵ֖ה הַמִּדְבָּֽר׃

‎<span id="021">21</span> ‏וַֽיהוָ֡ה הֹלֵךְ֩ לִפְנֵיהֶ֨ם יוֹמָ֜ם
בְּעַמּ֤וּד עָנָן֙ לַנְחֹתָ֣ם הַדֶּ֔רֶךְ וְלַ֛יְלָה בְּעַמּ֥וּד אֵ֖שׁ
לְהָאִ֣יר לָהֶ֑ם לָלֶ֖כֶת יוֹמָ֥ם וָלָֽיְלָה׃

‎<span id="022">22</span> ‏לֹֽא־יָמִ֞ישׁ עַמּ֤וּד הֶֽעָנָן֙ יוֹמָ֔ם
וְעַמּ֥וּד הָאֵ֖שׁ לָ֑יְלָה לִפְנֵ֖י הָעָֽם׃ פ

1 wayəḏabēr yəhwâ ’el-mōšeh llē’mōr:

2 qadeš-lî ḵāl-bəḵwōr peṭer kāl-reḥem biḇənê yiśərā’ēl bā’āḏām ûḇabəhēmâ
lî hû’:

3 wayyō’mer mōšeh ’el-hā‘ām zāḵwōr ’eṯ-hayywōm hazzeh ’ăšer yəṣā’ṯem
mimmiṣərayim mibêṯ ‘ăḇāḏîm kî bəḥōzeq yāḏ hwōṣî’ yəhwōâ ’eṯəḵem mizzeh
wəlō’ yē’āḵēl ḥāmēṣ:

4 hayywōm ’atem yōṣə’îm bəḥōḏeš hā’āḇîḇ:

5 wəhāyâ ḵî-yəḇî’ăḵā yəhwâ ’el-’ereṣ hakən<sup>a</sup>‘ănî
wəh<sup>a</sup>ḥitî wəhā’ĕmōrî wəh<sup>a</sup>ḥiûî wəhayəḇûsî ’ăšer
nišəb<sup>a</sup>‘ la’ăḇōṯeyḵā lāṯeṯ lāḵə ’ereṣ zāḇaṯ ḥālāḇ ûḏəḇāš
wə‘āḇaḏətā ’eṯ-hā‘ăḇōḏâ hazzō’ṯ b<sup>a</sup>ḥōḏeš hazzeh:

6 šiḇə‘aṯ yāmîm tō’ḵal maṣṣōṯ ûḇayywōm haššəḇî‘î ḥaḡ layhwâ:

7 maṣṣwōṯ yē’āḵēl ’ēṯ šiḇə‘aṯ hayyāmîm wəlō’-yērā’eh ləḵā ḥāmēṣ
wəlō’-yērā’eh ləḵā śə’ōr bəḵāl-gəḇuleḵā:

8 wəhigaḏətā ləḇinəḵā bayywōm hahû’ lē’mōr b<sup>a</sup>‘ăḇûr zeh ‘āśâ
yəhwâ lî bəṣē’ṯî mimmiṣərāyim:

9 wəhāyâ ləḵā lə’wōṯ ‘al-yāḏəḵā ûləzikārwōn bên ‘êneyḵā
ləm<sup>a</sup>‘an tihəyeh twōraṯ yəhwâ bəfîḵā kî bəyāḏ ḥăzāqâ hwōṣi’ăḵā
yəhwōâ mimmiṣərāyim:

10 wəšāmarətā ’eṯ-h<sup>a</sup>ḥuqqâ hazzō’ṯ ləmwō‘ăḏāh mîyāmîm yāmîmâ:
s

11 wəhāyâ kî-yəḇi’ăḵā yəhwâ ’el-’ereṣ hakən<sup>a</sup>‘ănî ka’ăšer
nišəb<sup>a</sup>‘ ləḵā wəla’ăḇōṯeyḵā ûnəṯānāh lāḵə:

12 wəh<sup>a</sup>‘ăḇarətā ḵāl-peṭer-reḥem layhwōâ wəḵāl-peṭer\| šeḡer
bəhēmâ ’ăšer yihəyeh ləḵā hazzəḵārîm layhwâ:

13 wəḵāl-peṭer ḥămōr tifədeh ḇəśeh wə’im-lō’ ṯifədeh
w<sup>a</sup>‘ărafətwō wəḵōl bəḵwōr ’āḏām bəḇāneyḵā tifədeh:

14 wəhāyâ kî-yišə’āləḵā ḇinəḵā māḥār lē’mōr mah-zzō’ṯ wə’āmarətā ’ēlāyw
bəḥōzeq yāḏ hwōṣî’ānû yəhwâ mimmiṣərayim mibêṯ ‘ăḇāḏîm:

15 wayəhî kî-hiqəšâ farə‘ōh ləšalləḥēnû wayyahărōḡ yəhwōâ kāl-bəḵwōr
bə’ereṣ miṣərayim mibəḵōr ’āḏām wə‘aḏ-bəḵwōr bəhēmâ ‘al-kēn ’ănî zōḇēḥa
layhwâ kāl-peṭer reḥem hazzəḵārîm wəḵāl-bəḵwōr bānay ’efədeh:

16 wəhāyâ lə’wōṯ ‘al-yāḏəḵâ ûləṭwōṭāfōṯ bên ‘êneyḵā kî bəḥōzeq yāḏ
hwōṣî’ānû yəhwâ mimmiṣərāyim: s

17 wayəhî bəšall<sup>a</sup>ḥ parə‘ōh ’eṯ-hā‘ām wəlō’-nāḥām ’ĕlōhîm
dereḵə ’ereṣ pəlišətîm kî qārwōḇ hû’ kî\| ’āmar ’ĕlōhîm pen-yinnāḥēm
hā‘ām birə’ōṯām miləḥāmâ wəšāḇû miṣərāyəmâ:

18 wayyassēḇ ’ĕlōhîm\| ’eṯ-hā‘ām dereḵə hammiḏəbār yam-sûf
w<sup>a</sup>ḥămušîm ‘ālû ḇənê-yiśərā’ēl mē’ereṣ miṣərāyim:

19 wayyiqq<sup>a</sup>ḥ mōšeh ’eṯ-‘aṣəmwōṯ ywōsēf ‘immwō kî hašəbē‘a
hišəbî‘a ’eṯ-bənê yiśərā’ēl lē’mōr pāqōḏ yifəqōḏ ’ĕlōhîm ’eṯəḵem
wəh<sup>a</sup>‘ălîṯem ’eṯ-‘aṣəmōṯay mizzeh ’itəḵem:

20 wayyisə‘û missukōṯ wayy<sup>a</sup>ḥănû ḇə’ēṯām biqəṣēh hammiḏəbār:

21 wayhwâ hōlēḵə lifənêhem ywōmām bə‘ammûḏ ‘ānān lanəḥōṯām hadereḵə
wəlayəlâ bə‘ammûḏ ’ēš ləhā’îr lâem lāleḵeṯ ywōmām wālāyəlâ:

22 lō’-yāmîš ‘ammûḏ he‘ānān ywōmām wə‘ammûḏ hā’ēš lāyəlâ lifənê hā‘ām: f

------------------------------------------------------------------------

[Next: Exodus (Shemot) Chapter 14](exo014)
