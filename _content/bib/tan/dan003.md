[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/dan003)  [KJV](../kjv/dan003) 
[Sep:Dan](../sep/dan003)  [Sep:DaT](../sep/dat003) 
[Vul](../vul/dan003)   
  
[Daniel (Daniyel) Index](dan)  
  [Previous](dan002)  [Next](dan004) 

------------------------------------------------------------------------

### Tanach (Hebrew): Daniel (Daniyel) Chapter 3

‎<span id="001">1</span> ‏נְבוּכַדְנֶצַּ֣ר מַלְכָּ֗א עֲבַד֙ צְלֵ֣ם
דִּֽי־דְהַ֔ב רוּמֵהּ֙ אַמִּ֣ין שִׁתִּ֔ין פְּתָיֵ֖הּ אַמִּ֣ין שִׁ֑ת
אֲקִימֵהּ֙ בְּבִקְעַ֣ת דּוּרָ֔א בִּמְדִינַ֖ת בָּבֶֽל׃

‎<span id="002">2</span> ‏וּנְבוּכַדְנֶצַּ֣ר מַלְכָּ֡א שְׁלַ֡ח
לְמִכְנַ֣שׁ׀ לַֽאֲחַשְׁדַּרְפְּנַיָּ֡א סִגְנַיָּ֣א וּֽפַחֲוָתָ֡א
אֲדַרְגָּזְרַיָּא֩ גְדָ֨בְרַיָּ֤א דְּתָבְרַיָּא֙ תִּפְתָּיֵ֔א וְכֹ֖ל
שִׁלְטֹנֵ֣י מְדִֽינָתָ֑א לְמֵתֵא֙ לַחֲנֻכַּ֣ת צַלְמָ֔א דִּ֥י הֲקֵ֖ים
נְבוּכַדְנֶצַּ֥ר מַלְכָּֽא׃

‎<span id="003">3</span> ‏בֵּאדַ֡יִן מִֽתְכַּנְּשִׁ֡ין
אֲחַשְׁדַּרְפְּנַיָּ֡א סִגְנַיָּ֣א וּֽפַחֲוָתָ֡א<sup>3</sup>
אֲדַרְגָּזְרַיָּ֣א גְדָבְרַיָּא֩ דְּתָ֨בְרַיָּ֜א תִּפְתָּיֵ֗א וְכֹל֙
שִׁלְטֹנֵ֣י מְדִֽינָתָ֔א לַחֲנֻכַּ֣ת צַלְמָ֔א דִּ֥י הֲקֵ֖ים
נְבוּכַדְנֶצַּ֣ר מַלְכָּ֑א וקאמין וְקָֽיְמִין֙ לָקֳבֵ֣ל צַלְמָ֔א דִּ֥י
הֲקֵ֖ים נְבוּכַדְנֶצַּֽר׃

‎<span id="004">4</span> ‏וְכָרוֹזָ֖א קָרֵ֣א בְחָ֑יִל לְכ֤וֹן אָֽמְרִין֙
עַֽמְמַיָּ֔א אֻמַּיָּ֖א וְלִשָּׁנַיָּֽא׃

‎<span id="005">5</span> ‏בְּעִדָּנָ֡א דִּֽי־תִשְׁמְע֡וּן קָ֣ל קַרְנָ֣א
מַ֠שְׁרוֹקִיתָא קיתרוס קַתְר֨וֹס סַבְּכָ֤א פְּסַנְתֵּרִין֙
סוּמְפֹּ֣נְיָ֔ה וְכֹ֖ל זְנֵ֣י זְמָרָ֑א תִּפְּל֤וּן וְתִסְגְּדוּן֙
לְצֶ֣לֶם דַּהֲבָ֔א דִּ֥י הֲקֵ֖ים נְבוּכַדְנֶצַּ֥ר מַלְכָּֽא׃

‎<span id="006">6</span> ‏וּמַן־דִּי־לָ֥א יִפֵּ֖ל וְיִסְגֻּ֑ד
בַּהּ־שַׁעֲתָ֣א יִתְרְמֵ֔א לְגֽוֹא־אַתּ֥וּן נוּרָ֖א יָקִֽדְתָּֽא׃

‎<span id="007">7</span> ‏כָּל־קֳבֵ֣ל דְּנָ֡ה בֵּהּ־זִמְנָ֡א כְּדִ֣י
שָֽׁמְעִ֣ין כָּֽל־עַמְמַיָּ֡א קָ֣ל קַרְנָא֩ מַשְׁר֨וֹקִיתָ֜א קיתרס
קַתְר֤וֹס שַׂבְּכָא֙ פְּסַנְטֵרִ֔ין וְכֹ֖ל זְנֵ֣י זְמָרָ֑א נָֽפְלִ֨ין
כָּֽל־עַֽמְמַיָּ֜א אֻמַיָּ֣א וְלִשָּׁנַיָּ֗א סָֽגְדִין֙ לְצֶ֣לֶם
דַּהֲבָ֔א דִּ֥י הֲקֵ֖ים נְבוּכַדְנֶצַּ֥ר מַלְכָּֽא׃

‎<span id="008">8</span> ‏כָּל־קֳבֵ֤ל דְּנָה֙ בֵּהּ־זִמְנָ֔א קְרִ֖בוּ
גֻּבְרִ֣ין כַּשְׂדָּאִ֑ין וַאֲכַ֥לוּ קַרְצֵיה֖וֹן דִּ֥י יְהוּדָיֵֽא׃

‎<span id="009">9</span> ‏עֲנוֹ֙ וְאָ֣מְרִ֔ין לִנְבוּכַדְנֶצַּ֖ר
מַלְכָּ֑א מַלְכָּ֖א לְעָלְמִ֥ין חֱיִֽי׃

‎<span id="010">10</span> ‏אנתה אַ֣נְתְּ מַלְכָּא֮ שָׂ֣מְתָּ טְּעֵם֒
דִּ֣י כָל־אֱנָ֡שׁ דִּֽי־יִשְׁמַ֡ע קָ֣ל קַרְנָ֣א מַ֠שְׁרֹקִיתָא קיתרס
קַתְר֨וֹס שַׂבְּכָ֤א פְסַנְתֵּרִין֙ וסיפניה וְסוּפֹּ֣נְיָ֔ה וְכֹ֖ל
זְנֵ֣י זְמָרָ֑א יִפֵּ֥ל וְיִסְגֻּ֖ד לְצֶ֥לֶם דַּהֲבָֽא׃

‎<span id="011">11</span> ‏וּמַן־דִּי־לָ֥א יִפֵּ֖ל וְיִסְגֻּ֑ד
יִתְרְמֵ֕א לְגֽוֹא־אַתּ֥וּן נוּרָ֖א יָקִֽדְתָּֽא׃

‎<span id="012">12</span> ‏אִיתַ֞י גֻּבְרִ֣ין יְהוּדָאיִ֗ן
דִּֽי־מַנִּ֤יתָ יָתְהוֹן֙ עַל־עֲבִידַת֙ מְדִינַ֣ת בָּבֶ֔ל שַׁדְרַ֥ךְ
מֵישַׁ֖ךְ וַעֲבֵ֣ד נְג֑וֹ גֻּבְרַיָּ֣א אִלֵּ֗ךְ לָא־שָׂ֨מֽוּ עליך
עֲלָ֤ךְ מַלְכָּא֙ טְעֵ֔ם לאלהיך לֵֽאלָהָךְ֙ לָ֣א פָלְחִ֔ין וּלְצֶ֧לֶם
דַּהֲבָ֛א דִּ֥י הֲקֵ֖ימְתָּ לָ֥א סָגְדִֽין׃ ס

‎<span id="013">13</span> ‏בֵּאדַ֤יִן נְבוּכַדְנֶצַּר֙ בִּרְגַ֣ז
וַחֲמָ֔ה אֲמַר֙ לְהַיְתָיָ֔ה לְשַׁדְרַ֥ךְ מֵישַׁ֖ךְ וַעֲבֵ֣ד נְג֑וֹ
בֵּאדַ֙יִן֙ גֻּבְרַיָּ֣א אִלֵּ֔ךְ הֵיתָ֖יוּ קֳדָ֥ם מַלְכָּֽא׃

‎<span id="014">14</span> ‏עָנֵ֤ה נְבֻֽכַדְנֶצַּר֙ וְאָמַ֣ר לְה֔וֹן
הַצְדָּ֕א שַׁדְרַ֥ךְ מֵישַׁ֖ךְ וַעֲבֵ֣ד נְג֑וֹ לֵֽאלָהַ֗י לָ֤א
אִֽיתֵיכוֹן֙ פָּֽלְחִ֔ין וּלְצֶ֧לֶם דַּהֲבָ֛א דִּ֥י הֲקֵ֖ימֶת לָ֥א
סָֽגְדִֽין׃

‎<span id="015">15</span> ‏כְּעַ֞ן הֵ֧ן אִֽיתֵיכ֣וֹן עֲתִידִ֗ין דִּ֣י
בְעִדָּנָ֡א דִּֽי־תִשְׁמְע֡וּן קָ֣ל קַרְנָ֣א מַשְׁרוֹקִיתָ֣א קיתרס
קַתְר֣וֹס<sup>y</sup> שַׂבְּכָ֡א פְּסַנְתֵּרִין֩ וְסוּמְפֹּ֨נְיָ֜ה
וְכֹ֣ל׀ זְנֵ֣י זְמָרָ֗א תִּפְּל֣וּן וְתִסְגְּדוּן֮ לְצַלְמָ֣א
דִֽי־עַבְדֵת֒ וְהֵן֙ לָ֣א תִסְגְּד֔וּן בַּהּ־שַׁעֲתָ֣ה תִתְרְמ֔וֹן
לְגֽוֹא־אַתּ֥וּן נוּרָ֖א יָקִֽדְתָּ֑א וּמַן־ה֣וּא אֱלָ֔הּ
דֵּ֥י<sup>1</sup> יְשֵֽׁיזְבִנְכ֖וֹן מִן־יְדָֽי׃

‎<span id="016">16</span> ‏עֲנ֗וֹ שַׁדְרַ֤ךְ מֵישַׁךְ֙ וַעֲבֵ֣ד נְג֔וֹ
וְאָמְרִ֖ין לְמַלְכָּ֑א נְבֽוּכַדְנֶצַּ֔ר לָֽא־חַשְׁחִ֨ין אֲנַ֧חְנָה
עַל־דְּנָ֛ה פִּתְגָ֖ם לַהֲתָבוּתָֽךְ׃

‎<span id="017">17</span> ‏הֵ֣ן אִיתַ֗י אֱלָהַ֙נָא֙ דִּֽי־אֲנַ֣חְנָא
פָֽלְחִ֔ין יָכִ֖ל לְשֵׁיזָבוּתַ֑נָא מִן־אַתּ֨וּן נוּרָ֧א יָקִֽדְתָּ֛א
וּמִן־יְדָ֥ךְ מַלְכָּ֖א יְשֵׁיזִֽב׃

‎<span id="018">18</span> ‏וְהֵ֣ן לָ֔א יְדִ֥יעַ לֶהֱוֵא־לָ֖ךְ מַלְכָּ֑א
דִּ֤י לֵֽאלָהָיִךְ֙<sup>q</sup> לָא־איתינא אִיתַ֣נָא פָֽלְחִ֔ין
וּלְצֶ֧לֶם דַּהֲבָ֛א דִּ֥י הֲקֵ֖ימְתָּ לָ֥א נִסְגֻּֽד׃ ס

‎<span id="019">19</span> ‏בֵּאדַ֨יִן נְבוּכַדְנֶצַּ֜ר הִתְמְלִ֣י חֱמָ֗א
וּצְלֵ֤ם אַנְפּ֙וֹהִי֙ אשתנו אֶשְׁתַּנִּ֔י עַל־שַׁדְרַ֥ךְ מֵישַׁ֖ךְ
וַעֲבֵ֣ד נְג֑וֹ עָנֵ֤ה וְאָמַר֙ לְמֵזֵ֣א לְאַתּוּנָ֔א חַ֨ד־שִׁבְעָ֔ה
עַ֛ל דִּ֥י חֲזֵ֖ה לְמֵזְיֵֽהּ׃

‎<span id="020">20</span> ‏וּלְגֻבְרִ֤ין גִּבָּֽרֵי־חַ֙יִל֙ דִּ֣י
בְחַיְלֵ֔הּ אֲמַר֙ לְכַפָּתָ֔ה לְשַׁדְרַ֥ךְ מֵישַׁ֖ךְ וַעֲבֵ֣ד נְג֑וֹ
לְמִרְמֵ֕א לְאַתּ֥וּן נוּרָ֖א יָקִֽדְתָּֽא׃

‎<span id="021">21</span> ‏בֵּאדַ֜יִן גֻּבְרַיָּ֣א<sup>3</sup> אִלֵּ֗ךְ
כְּפִ֙תוּ֙ בְּסַרְבָּלֵיהוֹן֙ פטישיהון פַּטְּשֵׁיה֔וֹן<sup>y</sup>
וְכַרְבְּלָתְה֖וֹן וּלְבֻשֵׁיה֑וֹן וּרְמִ֕יו לְגֽוֹא־אַתּ֥וּן נוּרָ֖א
יָקִֽדְתָּֽא׃

‎<span id="022">22</span> ‏כָּל־קֳבֵ֣ל דְּנָ֗ה מִן־דִּ֞י מִלַּ֤ת
מַלְכָּא֙ מַחְצְפָ֔ה וְאַתּוּנָ֖א אֵזֵ֣ה יַתִּ֑ירָא גֻּבְרַיָּ֣א
אִלֵּ֗ךְ דִּ֤י הַסִּ֙קוּ֙ לְשַׁדְרַ֤ךְ מֵישַׁךְ֙ וַעֲבֵ֣ד נְג֔וֹ קַטִּ֣ל
הִמּ֔וֹן שְׁבִיבָ֖א דִּ֥י נוּרָֽא׃

‎<span id="023">23</span> ‏וְגֻבְרַיָּ֤א אִלֵּךְ֙ תְּלָ֣תֵּה֔וֹן
שַׁדְרַ֥ךְ מֵישַׁ֖ךְ וַעֲבֵ֣ד נְג֑וֹ נְפַ֛לוּ לְגֽוֹא־אַתּוּן־נוּרָ֥א
יָֽקִדְתָּ֖א מְכַפְּתִֽין׃ פ

‎<span id="024">24</span> ‏אֱדַ֙יִן֙ נְבוּכַדְנֶצַּ֣ר מַלְכָּ֔א תְּוַ֖הּ
וְקָ֣ם בְּהִתְבְּהָלָ֑ה עָנֵ֨ה וְאָמַ֜ר לְהַדָּֽבְר֗וֹהִי הֲלָא֩
גֻבְרִ֨ין תְּלָתָ֜א רְמֵ֤ינָא לְגוֹא־נוּרָא֙ מְכַפְּתִ֔ין עָנַ֤יִן
וְאָמְרִין֙ לְמַלְכָּ֔א יַצִּיבָ֖א מַלְכָּֽא׃

‎<span id="025">25</span> ‏עָנֵ֣ה וְאָמַ֗ר הָֽא־אֲנָ֨ה חָזֵ֜ה גֻּבְרִ֣ין
אַרְבְּעָ֗ה שְׁרַ֙יִן֙ מַהְלְכִ֣ין בְּגֽוֹא־נוּרָ֔א וַחֲבָ֖ל לָא־אִיתַ֣י
בְּה֑וֹן וְרֵוֵהּ֙ דִּ֣י רביעיא רְֽבִיעָאָ֔ה דָּמֵ֖ה לְבַר־אֱלָהִֽין׃ ס

‎<span id="026">26</span> ‏בֵּאדַ֜יִן קְרֵ֣ב נְבוּכַדְנֶצַּ֗ר לִתְרַע֮
אַתּ֣וּן נוּרָ֣א יָקִֽדְתָּא֒ עָנֵ֣ה וְאָמַ֗ר שַׁדְרַ֨ךְ מֵישַׁ֧ךְ
וַעֲבֵד־נְג֛וֹ עַבְד֛וֹהִי דִּֽי־אֱלָהָ֥א עליא עִלָּאָ֖ה פֻּ֣קוּ
וֶאֱת֑וֹ בֵּאדַ֣יִן נָֽפְקִ֗ין שַׁדְרַ֥ךְ מֵישַׁ֛ךְ וַעֲבֵ֥ד נְג֖וֹ
מִן־גּ֥וֹא נוּרָֽא׃

‎<span id="027">27</span> ‏וּ֠מִֽתְכַּנְּשִׁין אֲחַשְׁדַּרְפְּנַיָּ֞א
סִגְנַיָּ֣א וּפַחֲוָתָא֮ וְהַדָּבְרֵ֣י מַלְכָּא֒ חָזַ֣יִן לְגֻבְרַיָּ֣א
אִלֵּ֡ךְ דִּי֩ לָֽא־שְׁלֵ֨ט נוּרָ֜א בְּגֶשְׁמְה֗וֹן וּשְׂעַ֤ר
רֵֽאשְׁהוֹן֙ לָ֣א הִתְחָרַ֔ךְ וְסָרְבָּלֵיה֖וֹן לָ֣א שְׁנ֑וֹ וְרֵ֣יחַ
נ֔וּר לָ֥א עֲדָ֖ת בְּהֽוֹן׃

‎<span id="028">28</span> ‏עָנֵ֨ה נְבֽוּכַדְנֶצַּ֜ר וְאָמַ֗ר בְּרִ֤יךְ
אֱלָהֲהוֹן֙ דִּֽי־שַׁדְרַ֤ךְ מֵישַׁךְ֙ וַעֲבֵ֣ד נְג֔וֹ דִּֽי־שְׁלַ֤ח
מַלְאֲכֵהּ֙ וְשֵׁיזִ֣ב לְעַבְד֔וֹהִי דִּ֥י הִתְרְחִ֖צוּ עֲל֑וֹהִי
וּמִלַּ֤ת מַלְכָּא֙ שַׁנִּ֔יו וִיהַ֣בוּ גשמיהון גֶשְׁמְה֗וֹן<sup>y</sup>
דִּ֠י לָֽא־יִפְלְח֤וּן וְלָֽא־יִסְגְּדוּן֙ לְכָל־אֱלָ֔הּ לָהֵ֖ן
לֵאלָֽהֲהֽוֹן׃

‎<span id="029">29</span> ‏וּמִנִּי֮ שִׂ֣ים טְעֵם֒ דִּי֩ כָל־עַ֨ם
אֻמָּ֜ה וְלִשָּׁ֗ן דִּֽי־יֵאמַ֤ר שלה שָׁלוּ֙ עַ֣ל אֱלָהֲה֗וֹן
דִּֽי־שַׁדְרַ֤ךְ מֵישַׁךְ֙ וַעֲבֵ֣ד נְג֔וֹא הַדָּמִ֣ין יִתְעֲבֵ֔ד
וּבַיְתֵ֖הּ נְוָלִ֣י יִשְׁתַּוֵּ֑ה כָּל־קֳבֵ֗ל דִּ֣י לָ֤א אִיתַי֙ אֱלָ֣ה
אָחֳרָ֔ן דִּֽי־יִכֻּ֥ל לְהַצָּלָ֖ה כִּדְנָֽה׃

‎<span id="030">30</span> ‏בֵּאדַ֣יִן מַלְכָּ֗א הַצְלַ֛ח לְשַׁדְרַ֥ךְ
מֵישַׁ֛ךְ וַעֲבֵ֥ד נְג֖וֹ בִּמְדִינַ֥ת בָּבֶֽל׃ פ

‎<span id="031">31</span> ‏נְבוּכַדְנֶצַּ֣ר מַלְכָּ֗א
לְֽכָל־עַֽמְמַיָּ֞א אֻמַיָּ֧א וְלִשָּׁנַיָּ֛א דִּֽי־דארין דָיְרִ֥ין
בְּכָל־אַרְעָ֖א שְׁלָמְכ֥וֹן יִשְׂגֵּֽא׃

‎<span id="032">32</span> ‏אָֽתַיָּא֙ וְתִמְהַיָּ֔א דִּ֚י עֲבַ֣ד עִמִּ֔י
אֱלָהָ֖א עליא עִלָּאָ֑ה שְׁפַ֥ר קָֽדָמַ֖י לְהַחֲוָיָֽה׃

‎<span id="033">33</span> ‏אָת֙וֹהִי֙ כְּמָ֣ה רַבְרְבִ֔ין וְתִמְה֖וֹהִי
כְּמָ֣ה תַקִּיפִ֑ין מַלְכוּתֵהּ֙ מַלְכ֣וּת עָלַ֔ם וְשָׁלְטָנֵ֖הּ
עִם־דָּ֥ר וְדָֽר׃

1 nəḇûḵaḏəneṣṣar maləkā’ ‘ăḇaḏ ṣəlēm dî-ḏəhaḇ rûmēhh ’ammîn šitîn
pəṯāyēhh ’ammîn šiṯ ’ăqîmēhh bəḇiqə‘aṯ dûrā’ biməḏînaṯ bāḇel:

2 ûnəḇûḵaḏəneṣṣar maləkā’ šəl<sup>a</sup>ḥ ləmiḵənaš\|
la’ăḥašədarəpənayyā’ siḡənayyā’ ûf<sup>a</sup>ḥăwāṯā’ ’ăḏarəgāzərayyā’
ḡəḏāḇərayyā’ dəṯāḇərayyā’ tifətāyē’ wəḵōl šiləṭōnê məḏînāṯā’ ləmēṯē’
l<sup>a</sup>ḥănukaṯ ṣaləmā’ dî hăqêm nəḇûḵaḏəneṣṣar maləkā’:

3 bē’ḏayin miṯəkannəšîn ’ăḥašədarəpənayyā’ siḡənayyā’
ûf<sup>a</sup>ḥăwāṯā’<sup>3</sup> ’ăḏarəgāzərayyā’ ḡəḏāḇərayyā’
dəṯāḇərayyā’ tifətāyē’ wəḵōl šiləṭōnê məḏînāṯā’ l<sup>a</sup>ḥănukaṯ
ṣaləmā’ dî hăqêm nəḇûḵaḏəneṣṣar maləkā’ wəqā’ămîn wəqāyəmîn lāqŏḇēl
ṣaləmā’ dî hăqêm nəḇûḵaḏəneṣṣar:

4 wəḵārwōzā’ qārē’ ḇəḥāyil ləḵwōn ’āmərîn ‘aməmayyā’ ’ummayyā’
wəliššānayyā’:

5 bə‘idānā’ dî-ṯišəmə‘ûn qāl qarənā’ mašərwōqîṯā’ qîṯārwōs qaṯərwōs
sabəḵā’ pəsanətērîn sûməpōnəyâ wəḵōl zənê zəmārā’ tipəlûn wəṯisəgəḏûn
ləṣelem dahăḇā’ dî hăqêm nəḇûḵaḏəneṣṣar maləkā’:

6 ûman-dî-lā’ yipēl wəyisəguḏ b<sup>a</sup>h-š<sup>a</sup>‘ăṯā’
yiṯərəmē’ ləḡwō’-’atûn nûrā’ yāqiḏətā’:

7 kāl-qŏḇēl dənâ bēhh-zimənā’ kəḏî šāmə‘în kāl-‘aməmayyā’ qāl qarənā’
mašərwōqîṯā’ qîṯārōs qaṯərwōs śabəḵā’ pəsanəṭērîn wəḵōl zənê zəmārā’
nāfəlîn kāl-‘aməmayyā’ ’umayyā’ wəliššānayyā’ sāḡəḏîn ləṣelem dahăḇā’ dî
hăqêm nəḇûḵaḏəneṣṣar maləkā’:

8 kāl-qŏḇēl dənâ bēhh-zimənā’ qəriḇû guḇərîn kaśədā’în wa’ăḵalû
qarəṣêhwōn dî yəhûḏāyē’:

9 ‘ănwō wə’āmərîn linəḇûḵaḏəneṣṣar maləkā’ maləkā’ lə‘āləmîn ḥĕyî:

10 ’anətâ ’anətə maləkā’ śāmətā ṭṭə‘ēm dî ḵāl-’ĕnāš
dî-yišəm<sup>a</sup>‘ qāl qarənā’ mašərōqîṯā’ qîṯārōs qaṯərwōs śabəḵā’
fəsanətērîn wəsîpōnəyâ wəsûpōnəyâ wəḵōl zənê zəmārā’ yipēl wəyisəguḏ
ləṣelem dahăḇā’:

11 ûman-dî-lā’ yipēl wəyisəguḏ yiṯərəmē’ ləḡwō’-’atûn nûrā’ yāqiḏətā’:

12 ’îṯay guḇərîn yəhûḏā’yin dî-mannîṯā yāṯəhwōn ‘al-‘ăḇîḏaṯ məḏînaṯ
bāḇel šaḏəraḵə mêšaḵə w<sup>a</sup>‘ăḇēḏ nəḡwō guḇərayyā’ ’illēḵə
lā’-śāmû ‘ălayiḵə ‘ălāḵə maləkā’ ṭə‘ēm lē’lâayiḵə lē’lâāḵə lā’ fāləḥîn
ûləṣelem dahăḇā’ dî hăqêmətā lā’ sāḡəḏîn: s

13 bē’ḏayin nəḇûḵaḏəneṣṣar birəḡaz w<sup>a</sup>ḥămâ ’ămar ləhayəṯāyâ
ləšaḏəraḵə mêšaḵə w<sup>a</sup>‘ăḇēḏ nəḡwō bē’ḏayin guḇərayyā’ ’illēḵə
hêṯāyû qŏḏām maləkā’:

14 ‘ānēh nəḇuḵaḏəneṣṣar wə’āmar ləhwōn haṣədā’ šaḏəraḵə mêšaḵə
w<sup>a</sup>‘ăḇēḏ nəḡwō lē’lâay lā’ ’îṯêḵwōn pāləḥîn ûləṣelem dahăḇā’
dî hăqêmeṯ lā’ sāḡəḏîn:

15 kə‘an hēn ’îṯêḵwōn ‘ăṯîḏîn dî ḇə‘idānā’ dî-ṯišəmə‘ûn qāl qarənā’
mašərwōqîṯā’ qîṯārōs qaṯərwōs<sup>y</sup> śabəḵā’ pəsanətērîn
wəsûməpōnəyâ wəḵōl\| zənê zəmārā’ tipəlûn wəṯisəgəḏûn ləṣaləmā’
ḏî-‘aḇəḏēṯ wəhēn lā’ ṯisəgəḏûn b<sup>a</sup>h-š<sup>a</sup>‘ăṯâ
ṯiṯərəmwōn ləḡwō’-’atûn nûrā’ yāqiḏətā’ ûman-hû’ ’ĕlāh dê<sup>1</sup>
yəšêzəḇinəḵwōn min-yəḏāy:

16 ‘ănwō šaḏəraḵə mêšaḵə w<sup>a</sup>‘ăḇēḏ nəḡwō wə’āmərîn ləmaləkā’
nəḇûḵaḏəneṣṣar lā’-ḥašəḥîn ’ăn<sup>a</sup>ḥənâ ‘al-dənâ piṯəḡām
lahăṯāḇûṯāḵə:

17 hēn ’îṯay ’ĕlâanā’ dî-’ăn<sup>a</sup>ḥənā’ fāləḥîn yāḵil
ləšêzāḇûṯanā’ min-’atûn nûrā’ yāqiḏətā’ ûmin-yəḏāḵə maləkā’ yəšêziḇ:

18 wəhēn lā’ yəḏî‘a lehĕwē’-lāḵə maləkā’ dî lē’lâāyiḵə<sup>q</sup>
lā’-’îṯayənā’ ’îṯanā’ fāləḥîn ûləṣelem dahăḇā’ dî hăqêmətā lā’ nisəguḏ:
s

19 bē’ḏayin nəḇûḵaḏəneṣṣar hiṯəməlî ḥĕmā’ ûṣəlēm ’anəpwōhî ’ešətannû
’ešətannî ‘al-šaḏəraḵə mêšaḵə w<sup>a</sup>‘ăḇēḏ nəḡwō ‘ānēh wə’āmar
ləmēzē’ lə’atûnā’ ḥaḏ-šiḇə‘â ‘al dî ḥăzēh ləmēzəyēhh:

20 ûləḡuḇərîn gibārê-ḥayil dî ḇəḥayəlēhh ’ămar ləḵapāṯâ ləšaḏəraḵə
mêšaḵə w<sup>a</sup>‘ăḇēḏ nəḡwō ləmirəmē’ lə’atûn nûrā’ yāqiḏətā’:

21 bē’ḏayin guḇərayyā’<sup>3</sup> ’illēḵə kəfiṯû bəsarəbālêhwōn
paṭṭîšêhwōn paṭṭəšêhwōn<sup>y</sup> wəḵarəbəlāṯəhwōn ûləḇušêhwōn ûrəmîw
ləḡwō’-’atûn nûrā’ yāqiḏətā’:

22 kāl-qŏḇēl dənâ min-dî millaṯ maləkā’ m<sup>a</sup>ḥəṣəfâ wə’atûnā’
’ēzēh yatîrā’ guḇərayyā’ ’illēḵə dî hassiqû ləšaḏəraḵə mêšaḵə
w<sup>a</sup>‘ăḇēḏ nəḡwō qaṭṭil himmwōn šəḇîḇā’ dî nûrā’:

23 wəḡuḇərayyā’ ’illēḵə təlātēhwōn šaḏəraḵə mêšaḵə w<sup>a</sup>‘ăḇēḏ
nəḡwō nəfalû ləḡwō’-’atûn-nûrā’ yāqiḏətā’ məḵapəṯîn: f

24 ’ĕḏayin nəḇûḵaḏəneṣṣar maləkā’ təw<sup>a</sup>h wəqām bəhiṯəbəhālâ
‘ānēh wə’āmar ləhadāḇərwōhî hălā’ ḡuḇərîn təlāṯā’ rəmênā’ ləḡwō’-nûrā’
məḵapəṯîn ‘ānayin wə’āmərîn ləmaləkā’ yaṣṣîḇā’ maləkā’:

25 ‘ānēh wə’āmar hā’-’ănâ ḥāzēh guḇərîn ’arəbə‘â šərayin mahələḵîn
bəḡwō’-nûrā’ w<sup>a</sup>ḥăḇāl lā’-’îṯay bəhwōn wərēwēhh dî rəḇî‘āyā’
rəḇî‘ā’â dāmēh ləḇar-’ĕlâîn: s

26 bē’ḏayin qərēḇ nəḇûḵaḏəneṣṣar liṯər<sup>a</sup>‘ ’atûn nûrā’
yāqiḏətā’ ‘ānēh wə’āmar šaḏəraḵə mêšaḵə w<sup>a</sup>‘ăḇēḏ-nəḡwō
‘aḇəḏwōhî dî-’ĕlâā’ ‘illāyā’ ‘illā’â puqû we’ĕṯwō bē’ḏayin nāfəqîn
šaḏəraḵə mêšaḵə w<sup>a</sup>‘ăḇēḏ nəḡwō min-gwō’ nûrā’:

27 ûmiṯəkannəšîn ’ăḥašədarəpənayyā’ siḡənayyā’ ûf<sup>a</sup>ḥăwāṯā’
wəhadāḇərê maləkā’ ḥāzayin ləḡuḇərayyā’ ’illēḵə dî lā’-šəlēṭ nûrā’
bəḡešəməhwōn ûśə‘ar rē’šəhwōn lā’ hiṯəḥāraḵə wəsārəbālêhwōn lā’ šənwō
wərêḥa nûr lā’ ‘ăḏāṯ bəhwōn:

28 ‘ānēh nəḇûḵaḏəneṣṣar wə’āmar bərîḵə ’ĕlâăhwōn dî-šaḏəraḵə mêšaḵə
w<sup>a</sup>‘ăḇēḏ nəḡwō dî-šəl<sup>a</sup>ḥ malə’ăḵēhh wəšêziḇ
lə‘aḇəḏwōhî dî hiṯərəḥiṣû ‘ălwōhî ûmillaṯ maləkā’ šannîw wîhaḇû
ḡešəmêhwōn ḡešəməhwōn<sup>y</sup> dî lā’-yifələḥûn wəlā’-yisəgəḏûn
ləḵāl-’ĕlāh lâēn lē’lâăhwōn:

29 ûminnî śîm ṭə‘ēm dî ḵāl-‘am ’ummâ wəliššān dî-yē’mar šēlâ šālû ‘al
’ĕlâăhwōn dî-šaḏəraḵə mêšaḵə w<sup>a</sup>‘ăḇēḏ nəḡwō’ hadāmîn yiṯə‘ăḇēḏ
ûḇayəṯēhh nəwālî yišətaûēh kāl-qŏḇēl dî lā’ ’îṯay ’ĕlâ ’āḥŏrān dî-yikul
ləhaṣṣālâ kiḏənâ:

30 bē’ḏayin maləkā’ haṣəl<sup>a</sup>ḥ ləšaḏəraḵə mêšaḵə
w<sup>a</sup>‘ăḇēḏ nəḡwō biməḏînaṯ bāḇel: f

31 nəḇûḵaḏəneṣṣar maləkā’ ləḵāl-‘aməmayyā’ ’umayyā’ wəliššānayyā’
dî-ḏā’ărîn ḏāyərîn bəḵāl-’arə‘ā’ šəlāməḵwōn yiśəgē’:

32 ’āṯayyā’ wəṯiməhayyā’ dî ‘ăḇaḏ ‘immî ’ĕlâā’ ‘illāyā’ ‘illā’â šəfar
qāḏāmay ləh<sup>a</sup>ḥăwāyâ:

33 ’āṯwōhî kəmâ raḇərəḇîn wəṯiməhwōhî kəmâ ṯaqqîfîn maləḵûṯēhh maləḵûṯ
‘ālam wəšāləṭānēhh ‘im-dār wəḏār:

------------------------------------------------------------------------

[Next: Daniel (Daniyel) Chapter 4](dan004)
