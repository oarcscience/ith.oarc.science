[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer021)  [KJV](../kjv/jer021)  [Sep](../sep/jer021) 
[Vul](../vul/jer021)   
  
[Jeremiah (Yermiyah) Index](jer)  
  [Previous](jer020)  [Next](jer022) 

------------------------------------------------------------------------

### Tanach (Hebrew): Jeremiah (Yermiyah) Chapter 21

‎<span id="001">1</span> ‏הַדָּבָ֛ר אֲשֶׁר־הָיָ֥ה אֶֽל־יִרְמְיָ֖הוּ
מֵאֵ֣ת יְהוָ֑ה בִּשְׁלֹ֨חַ אֵלָ֜יו הַמֶּ֣לֶךְ צִדְקִיָּ֗הוּ
אֶת־פַּשְׁחוּר֙ בֶּן־מַלְכִּיָּ֔ה וְאֶת־צְפַנְיָ֧ה בֶן־מַעֲשֵׂיָ֛ה
הַכֹּהֵ֖ן לֵאמֹֽר׃

‎<span id="002">2</span> ‏דְּרָשׁ־נָ֤א בַעֲדֵ֙נוּ֙ אֶת־יְהוָ֔ה כִּ֛י
נְבוּכַדְרֶאצַּ֥ר מֶֽלֶךְ־בָּבֶ֖ל נִלְחָ֣ם עָלֵ֑ינוּ אוּלַי֩ יַעֲשֶׂ֨ה
יְהוָ֤ה אוֹתָ֙נוּ֙ כְּכָל־נִפְלְאֹתָ֔יו וְיַעֲלֶ֖ה מֵעָלֵֽינוּ׃ ס

‎<span id="003">3</span> ‏וַיֹּ֥אמֶר יִרְמְיָ֖הוּ אֲלֵיהֶ֑ם כֹּ֥ה
תֹאמְרֻ֖ן אֶל־צִדְקִיָּֽהוּ׃

‎<span id="004">4</span> ‏כֹּֽה־אָמַ֨ר יְהוָ֜ה אֱלֹהֵ֣י יִשְׂרָאֵ֗ל
הִנְנִ֣י מֵסֵב֮ אֶת־כְּלֵ֣י הַמִּלְחָמָה֮ אֲשֶׁ֣ר בְּיֶדְכֶם֒ אֲשֶׁ֨ר
אַתֶּ֜ם נִלְחָמִ֣ים בָּ֗ם אֶת־מֶ֤לֶךְ בָּבֶל֙ וְאֶת־הַכַּשְׂדִּ֔ים
הַצָּרִ֣ים עֲלֵיכֶ֔ם מִח֖וּץ לַֽחוֹמָ֑ה וְאָסַפְתִּ֣י אוֹתָ֔ם
אֶל־תּ֖וֹךְ הָעִ֥יר הַזֹּֽאת׃

‎<span id="005">5</span> ‏וְנִלְחַמְתִּ֤י אֲנִי֙ אִתְּכֶ֔ם בְּיָ֥ד
נְטוּיָ֖ה וּבִזְר֣וֹעַ חֲזָקָ֑ה וּבְאַ֥ף וּבְחֵמָ֖ה וּבְקֶ֥צֶף גָּדֽוֹל׃

‎<span id="006">6</span> ‏וְהִכֵּיתִ֗י אֶת־יֽוֹשְׁבֵי֙ הָעִ֣יר הַזֹּ֔את
וְאֶת־הָאָדָ֖ם וְאֶת־הַבְּהֵמָ֑ה בְּדֶ֥בֶר גָּד֖וֹל יָמֻֽתוּ׃

‎<span id="007">7</span> ‏וְאַחֲרֵי־כֵ֣ן נְאֻם־יְהוָ֡ה אֶתֵּ֣ן
אֶת־צִדְקִיָּ֣הוּ מֶֽלֶךְ־יְהוּדָ֣ה וְאֶת־עֲבָדָ֣יו׀ וְאֶת־הָעָ֡ם
וְאֶת־הַנִּשְׁאָרִים֩ בָּעִ֨יר הַזֹּ֜את מִן־הַדֶּ֣בֶר׀ מִן־הַחֶ֣רֶב
וּמִן־הָרָעָ֗ב בְּיַד֙ נְבוּכַדְרֶאצַּ֣ר מֶֽלֶךְ־בָּבֶ֔ל וּבְיַד֙
אֹֽיְבֵיהֶ֔ם וּבְיַ֖ד מְבַקְשֵׁ֣י נַפְשָׁ֑ם וְהִכָּ֣ם לְפִי־חֶ֔רֶב
לֹֽא־יָח֣וּס עֲלֵיהֶ֔ם וְלֹ֥א יַחְמֹ֖ל וְלֹ֥א יְרַחֵֽם׃

‎<span id="008">8</span> ‏וְאֶל־הָעָ֤ם הַזֶּה֙ תֹּאמַ֔ר כֹּ֖ה אָמַ֣ר
יְהוָ֑ה הִנְנִ֤י נֹתֵן֙ לִפְנֵיכֶ֔ם אֶת־דֶּ֥רֶךְ הַחַיִּ֖ים
וְאֶת־דֶּ֥רֶךְ הַמָּֽוֶת׃

‎<span id="009">9</span> ‏הַיֹּשֵׁב֙ בָּעִ֣יר הַזֹּ֔את יָמ֕וּת בַּחֶ֖רֶב
וּבָרָעָ֣ב וּבַדָּ֑בֶר וְהַיּוֹצֵא֩ וְנָפַ֨ל עַל־הַכַּשְׂדִּ֜ים
הַצָּרִ֤ים עֲלֵיכֶם֙ יחיה וְחָיָ֔ה וְהָֽיְתָה־לּ֥וֹ נַפְשׁ֖וֹ לְשָׁלָֽל׃

‎<span id="010">10</span> ‏כִּ֣י שַׂ֣מְתִּי פָ֠נַי בָּעִ֨יר הַזֹּ֧את
לְרָעָ֛ה וְלֹ֥א לְטוֹבָ֖ה נְאֻם־יְהוָ֑ה בְּיַד־מֶ֤לֶךְ בָּבֶל֙
תִּנָּתֵ֔ן וּשְׂרָפָ֖הּ בָּאֵֽשׁ׃ ס

‎<span id="011">11</span> ‏וּלְבֵית֙ מֶ֣לֶךְ יְהוּדָ֔ה שִׁמְע֖וּ
דְּבַר־יְהוָֽה׃

‎<span id="012">12</span> ‏בֵּ֣ית דָּוִ֗ד כֹּ֚ה אָמַ֣ר יְהוָ֔ה דִּ֤ינוּ
לַבֹּ֙קֶר֙ מִשְׁפָּ֔ט וְהַצִּ֥ילוּ גָז֖וּל מִיַּ֣ד עוֹשֵׁ֑ק פֶּן־תֵּצֵ֨א
כָאֵ֜שׁ חֲמָתִ֗י וּבָעֲרָה֙ וְאֵ֣ין מְכַבֶּ֔ה מִפְּנֵ֖י רֹ֥עַ מעלליהם
מַעַלְלֵיכֶֽם׃

‎<span id="013">13</span> ‏הִנְנִ֨י אֵלַ֜יִךְ יֹשֶׁ֧בֶת הָעֵ֛מֶק צ֥וּר
הַמִּישֹׁ֖ר נְאֻם־יְהוָ֑ה הָאֹֽמְרִים֙ מִֽי־יֵחַ֣ת עָלֵ֔ינוּ וּמִ֥י
יָב֖וֹא בִּמְעוֹנוֹתֵֽינוּ׃

‎<span id="014">14</span> ‏וּפָקַדְתִּ֧י עֲלֵיכֶ֛ם כִּפְרִ֥י
מַעַלְלֵיכֶ֖ם נְאֻם־יְהוָ֑ה וְהִצַּ֤תִּי אֵשׁ֙ בְּיַעְרָ֔הּ וְאָכְלָ֖ה
כָּל־סְבִיבֶֽיהָ׃ ס

1 hadāḇār ’ăšer-hāyâ ’el-yirəməyâû mē’ēṯ yəhwâ bišəlōḥa ’ēlāyw hammeleḵə
ṣiḏəqîyâû ’eṯ-pašəḥûr ben-maləkîyâ wə’eṯ-ṣəfanəyâ ḇen-m<sup>a</sup>‘ăśêâ
hakōhēn lē’mōr:

2 dərāš-nā’ ḇ<sup>a</sup>‘ăḏēnû ’eṯ-yəhwâ kî nəḇûḵaḏəre’ṣṣar
meleḵə-bāḇel niləḥām ‘ālênû ’ûlay y<sup>a</sup>‘ăśeh yəhwâ ’wōṯānû
kəḵāl-nifələ’ōṯāyw wəy<sup>a</sup>‘ăleh mē‘ālênû: s

3 wayyō’mer yirəməyâû ’ălêhem kōh ṯō’mərun ’el-ṣiḏəqîyâû:

4 kōh-’āmar yəhwâ ’ĕlōhê yiśərā’ēl hinənî mēsēḇ ’eṯ-kəlê hammiləḥāmâ
’ăšer bəyeḏəḵem ’ăšer ’atem niləḥāmîm bām ’eṯ-meleḵə bāḇel
wə’eṯ-hakaśədîm haṣṣārîm ‘ălêḵem miḥûṣ l<sup>a</sup>ḥwōmâ wə’āsafətî
’wōṯām ’el-twōḵə hā‘îr hazzō’ṯ:

5 wəniləḥamətî ’ănî ’itəḵem bəyāḏ nəṭûyâ ûḇizərwō‘a ḥăzāqâ ûḇə’af
ûḇəḥēmâ ûḇəqeṣef gāḏwōl:

6 wəhikêṯî ’eṯ-ywōšəḇê hā‘îr hazzō’ṯ wə’eṯ-hā’āḏām wə’eṯ-habəhēmâ
bəḏeḇer gāḏwōl yāmuṯû:

7 wə’<sup>a</sup>ḥărê-ḵēn nə’um-yəhwâ ’etēn ’eṯ-ṣiḏəqîyâû meleḵə-yəhûḏâ
wə’eṯ-‘ăḇāḏāyw\| wə’eṯ-hā‘ām wə’eṯ-hannišə’ārîm bā‘îr hazzō’ṯ
min-hadeḇer\| min-h<sup>a</sup>ḥereḇ ûmin-hārā‘āḇ bəyaḏ nəḇûḵaḏəre’ṣṣar
meleḵə-bāḇel ûḇəyaḏ ’ōyəḇêhem ûḇəyaḏ məḇaqəšê nafəšām wəhikām ləfî-ḥereḇ
lō’-yāḥûs ‘ălêhem wəlō’ y<sup>a</sup>ḥəmōl wəlō’ yər<sup>a</sup>ḥēm:

8 wə’el-hā‘ām hazzeh tō’mar kōh ’āmar yəhwâ hinənî nōṯēn lifənêḵem
’eṯ-dereḵə h<sup>a</sup>ḥayyîm wə’eṯ-dereḵə hammāweṯ:

9 hayyōšēḇ bā‘îr hazzō’ṯ yāmûṯ b<sup>a</sup>ḥereḇ ûḇārā‘āḇ ûḇadāḇer
wəhayywōṣē’ wənāfal ‘al-hakaśədîm haṣṣārîm ‘ălêḵem yiḥəyeh wəḥāyâ
wəhāyəṯâ-llwō nafəšwō ləšālāl:

10 kî śamətî fānay bā‘îr hazzō’ṯ lərā‘â wəlō’ ləṭwōḇâ nə’um-yəhwâ
bəyaḏ-meleḵə bāḇel tinnāṯēn ûśərāfāh bā’ēš: s

11 ûləḇêṯ meleḵə yəhûḏâ šimə‘û dəḇar-yəhwâ:

12 bêṯ dāwiḏ kōh ’āmar yəhwâ dînû labōqer mišəpāṭ wəhaṣṣîlû ḡāzûl mîyaḏ
‘wōšēq pen-tēṣē’ ḵā’ēš ḥămāṯî ûḇā‘ărâ wə’ên məḵabeh mipənê rō‘a
m<sup>a</sup>‘aləlêhem m<sup>a</sup>‘aləlêḵem:

13 hinənî ’ēlayiḵə yōšeḇeṯ hā‘ēmeq ṣûr hammîšōr nə’um-yəhwâ hā’ōmərîm
mî-yēḥaṯ ‘ālênû ûmî yāḇwō’ bimə‘wōnwōṯênû:

14 ûfāqaḏətî ‘ălêḵem kifərî m<sup>a</sup>‘aləlêḵem nə’um-yəhwâ wəhiṣṣatî
’ēš bəy<sup>a</sup>‘ərāh wə’āḵəlâ kāl-səḇîḇeyhā: s

------------------------------------------------------------------------

[Next: Jeremiah (Yermiyah) Chapter 22](jer022)
