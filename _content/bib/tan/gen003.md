[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen003)  [KJV](../kjv/gen003)  [Sep](../sep/gen003) 
[Vul](../vul/gen003)   
  
[Genesis (Bereshit) Index](gen)  
  [Previous](gen002)  [Next](gen004) 

------------------------------------------------------------------------

### Tanach (Hebrew): Genesis (Bereshit) Chapter 3

‎<span id="001">1</span> ‏וְהַנָּחָשׁ֙ הָיָ֣ה עָר֔וּם מִכֹּל֙ חַיַּ֣ת
הַשָּׂדֶ֔ה אֲשֶׁ֥ר עָשָׂ֖ה יְהוָ֣ה אֱלֹהִ֑ים וַיֹּ֙אמֶר֙ אֶל־הָ֣אִשָּׁ֔ה
אַ֚ף כִּֽי־אָמַ֣ר אֱלֹהִ֔ים לֹ֣א תֹֽאכְל֔וּ מִכֹּ֖ל עֵ֥ץ הַגָּֽן׃

‎<span id="002">2</span> ‏וַתֹּ֥אמֶר הָֽאִשָּׁ֖ה אֶל־הַנָּחָ֑שׁ
מִפְּרִ֥י עֵֽץ־הַגָּ֖ן נֹאכֵֽל׃

‎<span id="003">3</span> ‏וּמִפְּרִ֣י הָעֵץ֮ אֲשֶׁ֣ר בְּתוֹךְ־הַגָּן֒
אָמַ֣ר אֱלֹהִ֗ים לֹ֤א תֹֽאכְלוּ֙ מִמֶּ֔נּוּ וְלֹ֥א תִגְּע֖וּ בּ֑וֹ
פֶּן־תְּמֻתֽוּן׃

‎<span id="004">4</span> ‏וַיֹּ֥אמֶר הַנָּחָ֖שׁ אֶל־הָֽאִשָּׁ֑ה
לֹֽא־מ֖וֹת תְּמֻתֽוּן׃

‎<span id="005">5</span> ‏כִּ֚י יֹדֵ֣עַ אֱלֹהִ֔ים כִּ֗י בְּיוֹם֙
אֲכָלְכֶ֣ם מִמֶּ֔נּוּ וְנִפְקְח֖וּ עֵֽינֵיכֶ֑ם וִהְיִיתֶם֙ כֵּֽאלֹהִ֔ים
יֹדְעֵ֖י ט֥וֹב וָרָֽע׃

‎<span id="006">6</span> ‏וַתֵּ֣רֶא הָֽאִשָּׁ֡ה כִּ֣י טוֹב֩ הָעֵ֨ץ
לְמַאֲכָ֜ל וְכִ֧י תַֽאֲוָה־ה֣וּא לָעֵינַ֗יִם וְנֶחְמָ֤ד הָעֵץ֙
לְהַשְׂכִּ֔יל וַתִּקַּ֥ח מִפִּרְי֖וֹ וַתֹּאכַ֑ל וַתִּתֵּ֧ן
גַּם־לְאִישָׁ֛הּ עִמָּ֖הּ וַיֹּאכַֽל׃

‎<span id="007">7</span> ‏וַתִּפָּקַ֙חְנָה֙ עֵינֵ֣י שְׁנֵיהֶ֔ם
וַיֵּ֣דְע֔וּ כִּ֥י עֵֽירֻמִּ֖ם הֵ֑ם וַֽיִּתְפְּרוּ֙ עֲלֵ֣ה תְאֵנָ֔ה
וַיַּעֲשׂ֥וּ לָהֶ֖ם חֲגֹרֹֽת׃

‎<span id="008">8</span> ‏וַֽיִּשְׁמְע֞וּ אֶת־ק֨וֹל יְהוָ֧ה אֱלֹהִ֛ים
מִתְהַלֵּ֥ךְ בַּגָּ֖ן לְר֣וּחַ הַיּ֑וֹם וַיִּתְחַבֵּ֨א הָֽאָדָ֜ם
וְאִשְׁתּ֗וֹ מִפְּנֵי֙ יְהוָ֣ה אֱלֹהִ֔ים בְּת֖וֹךְ עֵ֥ץ הַגָּֽן׃

‎<span id="009">9</span> ‏וַיִּקְרָ֛א יְהוָ֥ה אֱלֹהִ֖ים אֶל־הָֽאָדָ֑ם
וַיֹּ֥אמֶר ל֖וֹ אַיֶּֽכָּה׃

‎<span id="010">10</span> ‏וַיֹּ֕אמֶר אֶת־קֹלְךָ֥ שָׁמַ֖עְתִּי בַּגָּ֑ן
וָאִירָ֛א כִּֽי־עֵירֹ֥ם אָנֹ֖כִי וָאֵחָבֵֽא׃

‎<span id="011">11</span> ‏וַיֹּ֕אמֶר מִ֚י הִגִּ֣יד לְךָ֔ כִּ֥י עֵירֹ֖ם
אָ֑תָּה הֲמִן־הָעֵ֗ץ אֲשֶׁ֧ר צִוִּיתִ֛יךָ לְבִלְתִּ֥י אֲכָל־מִמֶּ֖נּוּ
אָכָֽלְתָּ׃

‎<span id="012">12</span> ‏וַיֹּ֖אמֶר הָֽאָדָ֑ם הָֽאִשָּׁה֙ אֲשֶׁ֣ר
נָתַ֣תָּה עִמָּדִ֔י הִ֛וא נָֽתְנָה־לִּ֥י מִן־הָעֵ֖ץ וָאֹכֵֽל׃

‎<span id="013">13</span> ‏וַיֹּ֨אמֶר יְהוָ֧ה אֱלֹהִ֛ים לָאִשָּׁ֖ה
מַה־זֹּ֣את עָשִׂ֑ית וַתֹּ֙אמֶר֙ הָֽאִשָּׁ֔ה הַנָּחָ֥שׁ הִשִּׁיאַ֖נִי
וָאֹכֵֽל׃

‎<span id="014">14</span> ‏וַיֹּאמֶר֩ יְהוָֹ֨ה אֱלֹהִ֥ים׀
אֶֽל־הַנָּחָשׁ֮ כִּ֣י עָשִׂ֣יתָ זֹּאת֒ אָר֤וּר אַתָּה֙
מִכָּל־הַבְּהֵמָ֔ה וּמִכֹּ֖ל חַיַּ֣ת הַשָּׂדֶ֑ה עַל־גְּחֹנְךָ֣ תֵלֵ֔ךְ
וְעָפָ֥ר תֹּאכַ֖ל כָּל־יְמֵ֥י חַיֶּֽיךָ׃

‎<span id="015">15</span> ‏וְאֵיבָ֣ה׀ אָשִׁ֗ית בֵּֽינְךָ֙ וּבֵ֣ין
הָֽאִשָּׁ֔ה וּבֵ֥ין זַרְעֲךָ֖ וּבֵ֣ין זַרְעָ֑הּ ה֚וּא יְשׁוּפְךָ֣ רֹ֔אשׁ
וְאַתָּ֖ה תְּשׁוּפֶ֥נּוּ עָקֵֽב׃ ס

‎<span id="016">16</span> ‏אֶֽל־הָאִשָּׁ֣ה אָמַ֗ר הַרְבָּ֤ה אַרְבֶּה֙
עִצְּבוֹנֵ֣ךְ וְהֵֽרֹנֵ֔ךְ בְּעֶ֖צֶב תֵּֽלְדִ֣י בָנִ֑ים וְאֶל־אִישֵׁךְ֙
תְּשׁ֣וּקָתֵ֔ךְ וְה֖וּא יִמְשָׁל־בָּֽךְ׃ ס

‎<span id="017">17</span> ‏וּלְאָדָ֣ם אָמַ֗ר
כִּֽי־שָׁמַעְתָּ֮<sup>3</sup> לְק֣וֹל אִשְׁתֶּךָ֒ וַתֹּ֙אכַל֙ מִן־הָעֵ֔ץ
אֲשֶׁ֤ר צִוִּיתִ֙יךָ֙ לֵאמֹ֔ר לֹ֥א תֹאכַ֖ל מִמֶּ֑נּוּ אֲרוּרָ֤ה
הָֽאֲדָמָה֙ בַּֽעֲבוּרֶ֔ךָ בְּעִצָּבוֹן֙ תֹּֽאכֲלֶ֔נָּה כֹּ֖ל יְמֵ֥י
חַיֶּֽיךָ׃

‎<span id="018">18</span> ‏וְק֥וֹץ וְדַרְדַּ֖ר תַּצְמִ֣יחַֽ לָ֑ךְ
וְאָכַלְתָּ֖ אֶת־עֵ֥שֶׂב הַשָּׂדֶֽה׃

‎<span id="019">19</span> ‏בְּזֵעַ֤ת אַפֶּ֙יךָ֙ תֹּ֣אכַל לֶ֔חֶם עַ֤ד
שֽׁוּבְךָ֙ אֶל־הָ֣אֲדָמָ֔ה כִּ֥י מִמֶּ֖נָּה לֻקָּ֑חְתָּ כִּֽי־עָפָ֣ר
אַ֔תָּה וְאֶל־עָפָ֖ר תָּשֽׁוּב׃

‎<span id="020">20</span> ‏וַיִּקְרָ֧א הָֽאָדָ֛ם שֵׁ֥ם אִשְׁתּ֖וֹ
חַוָּ֑ה כִּ֛י הִ֥וא הָֽיְתָ֖ה אֵ֥ם כָּל־חָֽי׃

‎<span id="021">21</span> ‏וַיַּעַשׂ֩ יְהוָ֨ה אֱלֹהִ֜ים לְאָדָ֧ם
וּלְאִשְׁתּ֛וֹ כָּתְנ֥וֹת ע֖וֹר וַיַּלְבִּשֵֽׁם׃ פ

‎<span id="022">22</span> ‏וַיֹּ֣אמֶר׀ יְהוָ֣ה אֱלֹהִ֗ים הֵ֤ן הָֽאָדָם֙
הָיָה֙ כְּאַחַ֣ד מִמֶּ֔נּוּ לָדַ֖עַת ט֣וֹב וָרָ֑ע וְעַתָּ֣ה׀
פֶּן־יִשְׁלַ֣ח יָד֗וֹ וְלָקַח֙ גַּ֚ם מֵעֵ֣ץ הַֽחַיִּ֔ים וְאָכַ֖ל וָחַ֥י
לְעֹלָֽם׃

‎<span id="023">23</span> ‏וַֽיְשַׁלְּחֵ֛הוּ יְהוָ֥ה אֱלֹהִ֖ים
מִגַּן־עֵ֑דֶן לַֽעֲבֹד֙ אֶת־הָ֣אֲדָמָ֔ה אֲשֶׁ֥ר לֻקַּ֖ח מִשָּֽׁם׃

‎<span id="024">24</span> ‏וַיְגָ֖רֶשׁ אֶת־הָֽאָדָ֑ם וַיַּשְׁכֵּן֩
מִקֶּ֨דֶם לְגַן־עֵ֜דֶן אֶת־הַכְּרֻבִ֗ים וְאֵ֨ת לַ֤הַט הַחֶ֙רֶב֙
הַמִּתְהַפֶּ֔כֶת לִשְׁמֹ֕ר אֶת־דֶּ֖רֶךְ עֵ֥ץ הַֽחַיִּֽים׃ ס

1 wəhannāḥāš hāyâ ‘ārûm mikōl ḥayyaṯ haśśāḏeh ’ăšer ‘āśâ yəhwâ ’ĕlōhîm
wayyō’mer ’el-hā’iššâ ’af kî-’āmar ’ĕlōhîm lō’ ṯō’ḵəlû mikōl ‘ēṣ hagān:

2 watō’mer hā’iššâ ’el-hannāḥāš mipərî ‘ēṣ-hagān nō’ḵēl:

3 ûmipərî hā‘ēṣ ’ăšer bəṯwōḵə-hagān ’āmar ’ĕlōhîm lō’ ṯō’ḵəlû mimmennû
wəlō’ ṯigə‘û bwō pen-təmuṯûn:

4 wayyō’mer hannāḥāš ’el-hā’iššâ lō’-mwōṯ təmuṯûn:

5 kî yōḏē‘a ’ĕlōhîm kî bəywōm ’ăḵāləḵem mimmennû wənifəqəḥû ‘ênêḵem
wihəyîṯem kē’lōhîm yōḏə‘ê ṭwōḇ wārā‘:

6 watēre’ hā’iššâ kî ṭwōḇ hā‘ēṣ ləma’ăḵāl wəḵî ṯa’ăwâ-hû’ lā‘ênayim
wəneḥəmāḏ hā‘ēṣ ləhaśəkîl watiqq<sup>a</sup>ḥ mipirəywō watō’ḵal watitēn
gam-lə’îšāh ‘immāh wayyō’ḵal:

7 watipāq<sup>a</sup>ḥənâ ‘ênê šənêhem wayyēḏə‘û kî ‘êrummim hēm
wayyiṯəpərû ‘ălēh ṯə’ēnâ wayy<sup>a</sup>‘ăśû lâem ḥăḡōrōṯ:

8 wayyišəmə‘û ’eṯ-qwōl yəhwâ ’ĕlōhîm miṯəhallēḵə bagān lərûḥa hayywōm
wayyiṯəḥabē’ hā’āḏām wə’išətwō mipənê yəhwâ ’ĕlōhîm bəṯwōḵə ‘ēṣ hagān:

9 wayyiqərā’ yəhwâ ’ĕlōhîm ’el-hā’āḏām wayyō’mer lwō ’ayyekâ:

10 wayyō’mer ’eṯ-qōləḵā šām<sup>a</sup>‘ətî bagān wā’îrā’ kî-‘êrōm
’ānōḵî wā’ēḥāḇē’:

11 wayyō’mer mî higîḏ ləḵā kî ‘êrōm ’ātâ hămin-hā‘ēṣ ’ăšer ṣiûîṯîḵā
ləḇilətî ’ăḵāl-mimmennû ’āḵālətā:

12 wayyō’mer hā’āḏām hā’iššâ ’ăšer nāṯatâ ‘immāḏî hiw’ nāṯənâ-llî
min-hā‘ēṣ wā’ōḵēl:

13 wayyō’mer yəhwâ ’ĕlōhîm lā’iššâ mah-zzō’ṯ ‘āśîṯ watō’mer hā’iššâ
hannāḥāš hiššî’anî wā’ōḵēl:

14 wayyō’mer yəhwōâ ’ĕlōhîm\| ’el-hannāḥāš kî ‘āśîṯā zzō’ṯ ’ārûr ’atâ
mikāl-habəhēmâ ûmikōl ḥayyaṯ haśśāḏeh ‘al-gəḥōnəḵā ṯēlēḵə wə‘āfār tō’ḵal
kāl-yəmê ḥayyeyḵā:

15 wə’êḇâ\| ’āšîṯ bênəḵā ûḇên hā’iššâ ûḇên zarə‘ăḵā ûḇên zarə‘āh hû’
yəšûfəḵā rō’š wə’atâ təšûfennû ‘āqēḇ: s

16 ’el-hā’iššâ ’āmar harəbâ ’arəbeh ‘iṣṣəḇwōnēḵə wəhērōnēḵə bə‘eṣeḇ
tēləḏî ḇānîm wə’el-’îšēḵə təšûqāṯēḵə wəhû’ yiməšāl-bāḵə: s

17 ûlə’āḏām ’āmar kî-šām<sup>a</sup>‘ətā<sup>3</sup> ləqwōl ’išəteḵā
watō’ḵal min-hā‘ēṣ ’ăšer ṣiûîṯîḵā lē’mōr lō’ ṯō’ḵal mimmennû ’ărûrâ
hā’ăḏāmâ b<sup>a</sup>‘ăḇûreḵā bə‘iṣṣāḇwōn tō’ḵălennâ kōl yəmê ḥayyeyḵā:

18 wəqwōṣ wəḏarədar taṣəmîḥa lāḵə wə’āḵalətā ’eṯ-‘ēśeḇ haśśāḏeh:

19 bəzē‘aṯ ’apeyḵā tō’ḵal leḥem ‘aḏ šûḇəḵā ’el-hā’ăḏāmâ kî mimmennâ
luqqāḥətā kî-‘āfār ’atâ wə’el-‘āfār tāšûḇ:

20 wayyiqərā’ hā’āḏām šēm ’išətwō ḥaûâ kî hiw’ hāyəṯâ ’ēm kāl-ḥāy:

21 wayy<sup>a</sup>‘aś yəhwâ ’ĕlōhîm lə’āḏām ûlə’išətwō kāṯənwōṯ ‘wōr
wayyaləbišēm: f

22 wayyō’mer\| yəhwâ ’ĕlōhîm hēn hā’āḏām hāyâ kə’<sup>a</sup>ḥaḏ
mimmennû lāḏ<sup>a</sup>‘aṯ ṭwōḇ wārā‘ wə‘atâ\| pen-yišəl<sup>a</sup>ḥ
yāḏwō wəlāq<sup>a</sup>ḥ gam mē‘ēṣ h<sup>a</sup>ḥayyîm wə’āḵal wāḥay
lə‘ōlām:

23 wayəšalləḥēhû yəhwâ ’ĕlōhîm migan-‘ēḏen l<sup>a</sup>‘ăḇōḏ
’eṯ-hā’ăḏāmâ ’ăšer luqq<sup>a</sup>ḥ miššām:

24 wayəḡāreš ’eṯ-hā’āḏām wayyašəkēn miqqeḏem ləḡan-‘ēḏen ’eṯ-hakəruḇîm
wə’ēṯ lahaṭ h<sup>a</sup>ḥereḇ hammiṯəhapeḵeṯ lišəmōr ’eṯ-dereḵə ‘ēṣ
h<sup>a</sup>ḥayyîm: s

------------------------------------------------------------------------

[Next: Genesis (Bereshit) Chapter 4](gen004)
