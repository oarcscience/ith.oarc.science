[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa064)  [KJV](../kjv/psa064)  [Sep](../sep/psa064) 
[Vul](../vul/psa064)   
  
[Psalms (Tehilim) Index](psa)  
  [Previous](psa063)  [Next](psa065) 

------------------------------------------------------------------------

### Tanach (Hebrew): Psalms (Tehilim) Chapter 64

‎<span id="001">1</span> ‏לַמְנַצֵּ֗חַ מִזְמ֥וֹר לְדָוִֽד׃

‎<span id="002">2</span> ‏שְׁמַע־אֱלֹהִ֣ים קוֹלִ֣י בְשִׂיחִ֑י מִפַּ֥חַד
א֝וֹיֵ֗ב תִּצֹּ֥ר חַיָּֽי׃

‎<span id="003">3</span> ‏תַּ֭סְתִּירֵנִי מִסּ֣וֹד מְרֵעִ֑ים
מֵ֝רִגְשַׁ֗ת פֹּ֣עֲלֵי אָֽוֶן׃

‎<span id="004">4</span> ‏אֲשֶׁ֤ר שָׁנְנ֣וּ כַחֶ֣רֶב לְשׁוֹנָ֑ם
דָּרְכ֥וּ חִ֝צָּ֗ם דָּבָ֥ר מָֽר׃

‎<span id="005">5</span> ‏לִיר֣וֹת בַּמִּסְתָּרִ֣ים תָּ֑ם פִּתְאֹ֥ם
יֹ֝רֻ֗הוּ וְלֹ֣א יִירָֽאוּ׃

‎<span id="006">6</span> ‏יְחַזְּקוּ־לָ֨מוֹ׀ דָּ֘בָ֤ר רָ֗ע יְֽ֭סַפְּרוּ
לִטְמ֣וֹן מוֹקְשִׁ֑ים אָ֝מְר֗וּ מִ֣י יִרְאֶה־לָּֽמוֹ׃

‎<span id="007">7</span> ‏יַֽחְפְּֽשׂוּ־עוֹלֹ֗ת תַּ֭מְנוּ חֵ֣פֶשׂ
מְחֻפָּ֑שׂ וְקֶ֥רֶב אִ֝֗ישׁ וְלֵ֣ב עָמֹֽק׃

‎<span id="008">8</span> ‏וַיֹּרֵ֗ם אֱלֹ֫הִ֥ים חֵ֥ץ פִּתְא֑וֹם הָ֝י֗וּ
מַכּוֹתָֽם׃

‎<span id="009">9</span> ‏וַיַּכְשִׁיל֣וּהוּ עָלֵ֣ימוֹ לְשׁוֹנָ֑ם
יִ֝תְנֹדֲד֗וּ כָּל־רֹ֥אֵה בָֽם׃

‎<span id="010">10</span> ‏וַיִּֽירְא֗וּ כָּל־אָ֫דָ֥ם וַ֭יַּגִּידוּ
פֹּ֥עַל אֱלֹהִ֗ים וּֽמַעֲשֵׂ֥הוּ הִשְׂכִּֽילוּ׃

‎<span id="011">11</span> ‏יִשְׂמַ֬ח צַדִּ֣יק בַּ֭יהוָה וְחָ֣סָה ב֑וֹ
וְ֝יִתְהַֽלְל֗וּ כָּל־יִשְׁרֵי־לֵֽב׃

1 lamənaṣṣēḥa mizəmwōr ləḏāwiḏ:

2 šəm<sup>a</sup>‘-’ĕlōhîm qwōlî ḇəśîḥî mip<sup>a</sup>ḥaḏ ’wōyēḇ tiṣṣōr
ḥayyāy:

3 tasətîrēnî misswōḏ mərē‘îm mēriḡəšaṯ pō‘ălê ’āwen:

4 ’ăšer šānənû ḵ<sup>a</sup>ḥereḇ ləšwōnām dārəḵû ḥiṣṣām dāḇār mār:

5 lîrwōṯ bammisətārîm tām piṯə’ōm yōruhû wəlō’ yîrā’û:

6 yəḥazzəqû-lāmwō\| dāḇār rā‘ yəsapərû liṭəmwōn mwōqəšîm ’āmərû mî
yirə’eh-llāmwō:

7 y<sup>a</sup>ḥəpəśû-‘wōlōṯ tamənû ḥēfeś məḥupāś wəqereḇ ’îš wəlēḇ
‘āmōq:

8 wayyōrēm ’ĕlōhîm ḥēṣ piṯə’wōm hāyû makwōṯām:

9 wayyaḵəšîlûhû ‘ālêmwō ləšwōnām yiṯənōḏăḏû kāl-rō’ēh ḇām:

10 wayyîrə’û kāl-’āḏām wayyagîḏû pō‘al ’ĕlōhîm ûm<sup>a</sup>‘ăśēhû
hiśəkîlû:

11 yiśəm<sup>a</sup>ḥ ṣadîq bayhwâ wəḥāsâ ḇwō wəyiṯəhaləlû
kāl-yišərê-lēḇ:

------------------------------------------------------------------------

[Next: Psalms (Tehilim) Chapter 65](psa065)
