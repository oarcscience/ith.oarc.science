<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Tanach, full text etext at Intangible Textual Heritage">
<META name="keywords" content="Bible Scripture Tanach Judaism Jewish Hebrew">
<TITLE>Tanach: Ezekiel (Yechezqel): Ezekiel (Yechezqel) Chapter 46</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/eze046.htm">Polyglot</A>&nbsp;
<A HREF="../kjv/eze046.htm">KJV</A>&nbsp;
<A HREF="../sep/eze046.htm">Sep</A>&nbsp;
<A HREF="../vul/eze046.htm">Vul</A>&nbsp;

<BR>
<BR><A HREF="eze.htm">Ezekiel (Yechezqel) Index</A><BR>
&nbsp;
<A HREF="eze045.htm">Previous</A>&nbsp;
<A HREF="eze047.htm">Next</A>&nbsp;
</CENTER>
<HR>
</P>
<H3 ALIGN="CENTER">Tanach (Hebrew): Ezekiel (Yechezqel) Chapter 46</H3><TABLE WIDTH="100%" BORDER="1">
<TR>
<TD WIDTH="50%" VALIGN="TOP">
<P ALIGN="RIGHT"><span lang="he">&#8206;<a name="001">1</A>&nbsp;&#8207;כֹּֽה־אָמַר֮ אֲדֹנָ֣י יְהוִה֒ שַׁ֜עַר הֶחָצֵ֤ר הַפְּנִימִית֙ הַפֹּנֶ֣ה קָדִ֔ים יִהְיֶ֣ה סָג֔וּר שֵׁ֖שֶׁת יְמֵ֣י הַֽמַּעֲשֶׂ֑ה וּבְי֤וֹם הַשַּׁבָּת֙ יִפָּתֵ֔חַ וּבְי֥וֹם הַחֹ֖דֶשׁ יִפָּתֵֽחַ׃ </P>
<P ALIGN="RIGHT"><span lang="he">&#8206;<a name="002">2</A>&nbsp;&#8207;וּבָ֣א הַנָּשִׂ֡יא דֶּרֶךְ֩ אוּלָ֨ם הַשַּׁ֜עַר מִח֗וּץ וְעָמַד֙ עַל־מְזוּזַ֣ת הַשַּׁ֔עַר וְעָשׂ֣וּ הַכֹּהֲנִ֗ים אֶת־עֽוֹלָתוֹ֙ וְאֶת־שְׁלָמָ֔יו וְהִֽשְׁתַּחֲוָ֛ה עַל־מִפְתַּ֥ן הַשַּׁ֖עַר וְיָצָ֑א וְהַשַּׁ֥עַר לֹֽא־יִסָּגֵ֖ר עַד־הָעָֽרֶב׃ </P>
<P ALIGN="RIGHT"><span lang="he">&#8206;<a name="003">3</A>&nbsp;&#8207;וְהִשְׁתַּחֲו֣וּ עַם־הָאָ֗רֶץ פֶּ֚תַח הַשַּׁ֣עַר הַה֔וּא בַּשַּׁבָּת֖וֹת וּבֶחֳדָשִׁ֑ים לִפְנֵ֖י יְהוָֽה׃ </P>
<P ALIGN="RIGHT"><span lang="he">&#8206;<a name="004">4</A>&nbsp;&#8207;וְהָ֣עֹלָ֔ה אֲשֶׁר־יַקְרִ֥ב הַנָּשִׂ֖יא לַֽיהוָ֑ה בְּי֣וֹם הַשַּׁבָּ֗ת שִׁשָּׁ֧ה כְבָשִׂ֛ים תְּמִימִ֖ם וְאַ֥יִל תָּמִֽים׃ </P>
<P ALIGN="RIGHT"><span lang="he">&#8206;<a name="005">5</A>&nbsp;&#8207;וּמִנְחָה֙ אֵיפָ֣ה לָאַ֔יִל וְלַכְּבָשִׂ֥ים מִנְחָ֖ה מַתַּ֣ת יָד֑וֹ וְשֶׁ֖מֶן הִ֥ין לָאֵיפָֽה׃ </P>
<P ALIGN="RIGHT"><span lang="he">&#8206;<a name="006">6</A>&nbsp;&#8207;וּבְי֣וֹם הַחֹ֔דֶשׁ פַּ֥ר בֶּן־בָּקָ֖ר תְּמִימִ֑ם וְשֵׁ֧שֶׁת כְּבָשִׂ֛ם וָאַ֖יִל תְּמִימִ֥ם יִהְיֽוּ׃ </P>
<P ALIGN="RIGHT"><span lang="he">&#8206;<a name="007">7</A>&nbsp;&#8207;וְאֵיפָ֨ה לַפָּ֜ר וְאֵיפָ֤ה לָאַ֙יִל֙ יַעֲשֶׂ֣ה מִנְחָ֔ה וְלַ֨כְּבָשִׂ֔ים כַּאֲשֶׁ֥ר תַּשִּׂ֖יג יָד֑וֹ וְשֶׁ֖מֶן הִ֥ין לָאֵיפָֽה׃ </P>
<P ALIGN="RIGHT"><span lang="he">&#8206;<a name="008">8</A>&nbsp;&#8207;וּבְב֖וֹא הַנָּשִׂ֑יא דֶּ֣רֶךְ אוּלָ֤ם הַשַּׁ֙עַר֙ יָב֔וֹא וּבְדַרְכּ֖וֹ יֵצֵֽא׃ </P>
<P ALIGN="RIGHT"><span lang="he">&#8206;<a name="009">9</A>&nbsp;&#8207;וּבְב֨וֹא עַם־הָאָ֜רֶץ לִפְנֵ֣י יְהוָה֮ בַּמּֽוֹעֲדִים֒ הַבָּ֡א דֶּרֶךְ־שַׁ֨עַר צָפ֜וֹן לְהִֽשְׁתַּחֲוֹ֗ת יֵצֵא֙ דֶּרֶךְ־שַׁ֣עַר נֶ֔גֶב וְהַבָּא֙ דֶּרֶךְ־שַׁ֣עַר נֶ֔גֶב יֵצֵ֖א דֶּרֶךְ־שַׁ֣עַר צָפ֑וֹנָה לֹ֣א יָשׁ֗וּב דֶּ֤רֶךְ הַשַּׁ֙עַר֙ אֲשֶׁר־בָּ֣א ב֔וֹ כִּ֥י נִכְח֖וֹ <font color="brown">יצאו</font> <font color="blue">יֵצֵֽא׃</font> </P>
<P ALIGN="RIGHT"><span lang="he">&#8206;<a name="010">10</A>&nbsp;&#8207;וְֽהַנָּשִׂ֑יא בְּתוֹכָ֤ם בְּבוֹאָם֙ יָב֔וֹא וּבְצֵאתָ֖ם יֵצֵֽאוּ׃ </P>
<P ALIGN="RIGHT"><span lang="he">&#8206;<a name="011">11</A>&nbsp;&#8207;וּבַחַגִּ֣ים וּבַמּוֹעֲדִ֗ים תִּהְיֶ֤ה הַמִּנְחָה֙ אֵיפָ֤ה לַפָּר֙ וְאֵיפָ֣ה לָאַ֔יִל וְלַכְּבָשִׂ֖ים מַתַּ֣ת יָד֑וֹ וְשֶׁ֖מֶן הִ֥ין לָאֵיפָֽה׃ ס</P>
<P ALIGN="RIGHT"><span lang="he">&#8206;<a name="012">12</A>&nbsp;&#8207;וְכִֽי־יַעֲשֶׂה֩ הַנָּשִׂ֨יא נְדָבָ֜ה עוֹלָ֣ה אֽוֹ־שְׁלָמִים֮ נְדָבָ֣ה לַֽיהוָה֒ וּפָ֣תַֽח ל֗וֹ אֶת<font color="red"><sup>1</font></sup> הַשַּׁ֙עַר֙ הַפֹּנֶ֣ה קָדִ֔ים וְעָשָׂ֤ה אֶת־עֹֽלָתוֹ֙ וְאֶת־שְׁלָמָ֔יו כַּאֲשֶׁ֥ר יַעֲשֶׂ֖ה בְּי֣וֹם הַשַּׁבָּ֑ת וְיָצָ֛א וְסָגַ֥ר אֶת־הַשַּׁ֖עַר אַחֲרֵ֥י צֵאתֽוֹ׃ </P>
<P ALIGN="RIGHT"><span lang="he">&#8206;<a name="013">13</A>&nbsp;&#8207;וְכֶ֨בֶשׂ בֶּן־שְׁנָת֜וֹ תָּמִ֗ים תַּעֲשֶׂ֥ה עוֹלָ֛ה לַיּ֖וֹם לַֽיהוָֹ֑ה בַּבֹּ֥קֶר בַּבֹּ֖קֶר תַּעֲשֶׂ֥ה אֹתֽוֹ׃ </P>
<P ALIGN="RIGHT"><span lang="he">&#8206;<a name="014">14</A>&nbsp;&#8207;וּמִנְחָה֩ תַעֲשֶׂ֨ה עָלָ֜יו בַּבֹּ֤קֶר בַּבֹּ֙קֶר֙ שִׁשִּׁ֣ית הָֽאֵיפָ֔ה וְשֶׁ֛מֶן שְׁלִישִׁ֥ית הַהִ֖ין לָרֹ֣ס אֶת־הַסֹּ֑לֶת מִנְחָה֙ לַֽיהוָ֔ה חֻקּ֥וֹת עוֹלָ֖ם תָּמִֽיד׃ </P>
<P ALIGN="RIGHT"><span lang="he">&#8206;<a name="015">15</A>&nbsp;&#8207;<font color="brown">ועשו</font> <font color="blue">יַעֲשׂ֨וּ</font> אֶת־הַכֶּ֧בֶשׂ וְאֶת־הַמִּנְחָ֛ה וְאֶת־הַשֶּׁ֖מֶן בַּבֹּ֣קֶר בַּבֹּ֑קֶר עוֹלַ֖ת תָּמִֽיד׃ פ</P>
<P ALIGN="RIGHT"><span lang="he">&#8206;<a name="016">16</A>&nbsp;&#8207;כֹּה־אָמַ֞ר אֲדֹנָ֣י יְהוִֹ֗ה כִּֽי־יִתֵּ֨ן הַנָּשִׂ֤יא מַתָּנָה֙ לְאִ֣ישׁ מִבָּנָ֔יו נַחֲלָת֥וֹ הִ֖יא לְבָנָ֣יו תִּֽהְיֶ֑ה אֲחֻזָּתָ֥ם הִ֖יא בְּנַחֲלָֽה׃ </P>
<P ALIGN="RIGHT"><span lang="he">&#8206;<a name="017">17</A>&nbsp;&#8207;וְכִֽי־יִתֵּ֨ן מַתָּנָ֜ה מִנַּחֲלָת֗וֹ לְאַחַד֙ מֵֽעֲבָדָ֔יו וְהָ֤יְתָה לּוֹ֙ עַד־שְׁנַ֣ת הַדְּר֔וֹר וְשָׁבַ֖ת לַנָּשִׂ֑יא אַ֚ךְ נַחֲלָת֔וֹ בָּנָ֖יו לָהֶ֥ם תִּהְיֶֽה׃ </P>
<P ALIGN="RIGHT"><span lang="he">&#8206;<a name="018">18</A>&nbsp;&#8207;וְלֹא־יִקַּ֨ח הַנָּשִׂ֜יא מִנַּחֲלַ֣ת הָעָ֗ם לְהֽוֹנֹתָם֙ מֵאֲחֻזָּתָ֔ם מֵאֲחֻזָּת֖וֹ יַנְחִ֣ל אֶת־בָּנָ֑יו לְמַ֙עַן֙ אֲשֶׁ֣ר לֹֽא־יָפֻ֣צוּ עַמִּ֔י אִ֖ישׁ מֵאֲחֻזָּתֽוֹ׃ </P>
<P ALIGN="RIGHT"><span lang="he">&#8206;<a name="019">19</A>&nbsp;&#8207;וַיְבִיאֵ֣נִי בַמָּבוֹא֮ אֲשֶׁ֣ר עַל־כֶּ֣תֶף הַשַּׁעַר֒ אֶל־הַלִּשְׁכ֤וֹת הַקֹּ֙דֶשׁ֙ אֶל־הַכֹּ֣הֲנִ֔ים הַפֹּנ֖וֹת צָפ֑וֹנָה וְהִנֵּה־שָׁ֣ם מָק֔וֹם <font color="brown">בירכתם</font> <font color="blue">בַּיַּרְכָתַ֖יִם</font> יָֽמָּה׃ ס</P>
<P ALIGN="RIGHT"><span lang="he">&#8206;<a name="020">20</A>&nbsp;&#8207;וַיֹּ֣אמֶר אֵלַ֔י זֶ֣ה הַמָּק֗וֹם אֲשֶׁ֤ר יְבַשְּׁלוּ־שָׁם֙ הַכֹּ֣הֲנִ֔ים אֶת־הָאָשָׁ֖ם וְאֶת־הַחַטָּ֑את אֲשֶׁ֤ר יֹאפוּ֙ אֶת־הַמִּנְחָ֔ה לְבִלְתִּ֥י הוֹצִ֛יא אֶל־הֶחָצֵ֥ר הַחִֽיצוֹנָ֖ה לְקַדֵּ֥שׁ אֶת־הָעָֽם׃ </P>
<P ALIGN="RIGHT"><span lang="he">&#8206;<a name="021">21</A>&nbsp;&#8207;וַיּוֹצִיאֵ֗נִי אֶל־הֶֽחָצֵר֙ הַחִ֣יצֹנָ֔ה וַיַּ֣עֲבִירֵ֔נִי אֶל־אַרְבַּ֖עַת מִקְצוֹעֵ֣י הֶחָצֵ֑ר וְהִנֵּ֤ה חָצֵר֙ בְּמִקְצֹ֣עַ הֶחָצֵ֔ר חָצֵ֖ר בְּמִקְצֹ֥עַ הֶחָצֵֽר׃ </P>
<P ALIGN="RIGHT"><span lang="he">&#8206;<a name="022">22</A>&nbsp;&#8207;בְּאַרְבַּ֜עַת מִקְצֹע֤וֹת הֶֽחָצֵר֙ חֲצֵר֣וֹת קְטֻר֔וֹת אַרְבָּעִ֣ים אֹ֔רֶךְ וּשְׁלֹשִׁ֖ים רֹ֑חַב מִדָּ֣ה אַחַ֔ת לְאַרְבַּעְתָּ֖ם מְׅהֻׅקְׅצָׅעֽׅוֹׅתׅ׃<font color="red"><sup>4</font></sup> </P>
<P ALIGN="RIGHT"><span lang="he">&#8206;<a name="023">23</A>&nbsp;&#8207;וְט֨וּר סָבִ֥יב בָּהֶ֛ם סָבִ֖יב לְאַרְבַּעְתָּ֑ם וּמְבַשְּׁל֣וֹת עָשׂ֔וּי מִתַּ֥חַת הַטִּיר֖וֹת סָבִֽיב׃ </P>
<P ALIGN="RIGHT"><span lang="he">&#8206;<a name="024">24</A>&nbsp;&#8207;וַיֹּ֖אמֶר אֵלָ֑י אֵ֚לֶּה בֵּ֣ית הַֽמְבַשְּׁלִ֔ים אֲשֶׁ֧ר יְבַשְּׁלוּ־שָׁ֛ם מְשָׁרְתֵ֥י הַבַּ֖יִת אֶת־זֶ֥בַח הָעָֽם׃ </P>
</TD>
<TD WIDTH="50%">
<P>1&nbsp;k&#333;h-&#8217;&#257;mar &#8217;&#259;&#x1E0F;&#333;n&#257;y y&#601;hwih &#353;<sup>a</sup>&#8216;ar he&#x1E25;&#257;&#x1E63;&#275;r hap&#601;n&icirc;m&icirc;&#x1E6F; hap&#333;neh q&#257;&#x1E0F;&icirc;m yih&#601;yeh s&#257;&#x1E21;&ucirc;r &#353;&#275;&#353;e&#x1E6F; y&#601;m&ecirc; hamm<sup>a</sup>&#8216;&#259;&#347;eh &ucirc;&#x1E07;&#601;yw&#333;m ha&#353;&#353;ab&#257;&#x1E6F; yip&#257;&#x1E6F;&#275;&#x1E25;a &ucirc;&#x1E07;&#601;yw&#333;m h<sup>a</sup>&#x1E25;&#333;&#x1E0F;e&#353; yip&#257;&#x1E6F;&#275;&#x1E25;a: </P>
<P>2&nbsp;&ucirc;&#x1E07;&#257;&#8217; hann&#257;&#347;&icirc;&#8217; dere&#x1E35;&#601; &#8217;&ucirc;l&#257;m ha&#353;&#353;<sup>a</sup>&#8216;ar mi&#x1E25;&ucirc;&#x1E63; w&#601;&#8216;&#257;ma&#x1E0F; &#8216;al-m&#601;z&ucirc;za&#x1E6F; ha&#353;&#353;<sup>a</sup>&#8216;ar w&#601;&#8216;&#257;&#347;&ucirc; hak&#333;h&#259;n&icirc;m &#8217;e&#x1E6F;-&#8216;w&#333;l&#257;&#x1E6F;w&#333; w&#601;&#8217;e&#x1E6F;-&#353;&#601;l&#257;m&#257;yw w&#601;hi&#353;&#601;t<sup>a</sup>&#x1E25;&#259;w&acirc; &#8216;al-mif&#601;tan ha&#353;&#353;<sup>a</sup>&#8216;ar w&#601;y&#257;&#x1E63;&#257;&#8217; w&#601;ha&#353;&#353;<sup>a</sup>&#8216;ar l&#333;&#8217;-yiss&#257;&#x1E21;&#275;r &#8216;a&#x1E0F;-h&#257;&#8216;&#257;re&#x1E07;: </P>
<P>3&nbsp;w&#601;hi&#353;&#601;t<sup>a</sup>&#x1E25;&#259;w&ucirc; &#8216;am-h&#257;&#8217;&#257;re&#x1E63; pe&#x1E6F;<sup>a</sup>&#x1E25; ha&#353;&#353;<sup>a</sup>&#8216;ar hah&ucirc;&#8217; ba&#353;&#353;ab&#257;&#x1E6F;w&#333;&#x1E6F; &ucirc;&#x1E07;e&#x1E25;&#335;&#x1E0F;&#257;&#353;&icirc;m lif&#601;n&ecirc; y&#601;hw&acirc;: </P>
<P>4&nbsp;w&#601;h&#257;&#8216;&#333;l&acirc; &#8217;&#259;&#353;er-yaq&#601;ri&#x1E07; hann&#257;&#347;&icirc;&#8217; layhw&acirc; b&#601;yw&#333;m ha&#353;&#353;ab&#257;&#x1E6F; &#353;i&#353;&#353;&acirc; &#x1E35;&#601;&#x1E07;&#257;&#347;&icirc;m t&#601;m&icirc;mim w&#601;&#8217;ayil t&#257;m&icirc;m: </P>
<P>5&nbsp;&ucirc;min&#601;&#x1E25;&acirc; &#8217;&ecirc;f&acirc; l&#257;&#8217;ayil w&#601;lak&#601;&#x1E07;&#257;&#347;&icirc;m min&#601;&#x1E25;&acirc; mata&#x1E6F; y&#257;&#x1E0F;w&#333; w&#601;&#353;emen h&icirc;n l&#257;&#8217;&ecirc;f&acirc;: </P>
<P>6&nbsp;&ucirc;&#x1E07;&#601;yw&#333;m h<sup>a</sup>&#x1E25;&#333;&#x1E0F;e&#353; par ben-b&#257;q&#257;r t&#601;m&icirc;mim w&#601;&#353;&#275;&#353;e&#x1E6F; k&#601;&#x1E07;&#257;&#347;im w&#257;&#8217;ayil t&#601;m&icirc;mim yih&#601;y&ucirc;: </P>
<P>7&nbsp;w&#601;&#8217;&ecirc;f&acirc; lap&#257;r w&#601;&#8217;&ecirc;f&acirc; l&#257;&#8217;ayil y<sup>a</sup>&#8216;&#259;&#347;eh min&#601;&#x1E25;&acirc; w&#601;lak&#601;&#x1E07;&#257;&#347;&icirc;m ka&#8217;&#259;&#353;er ta&#347;&#347;&icirc;&#x1E21; y&#257;&#x1E0F;w&#333; w&#601;&#353;emen h&icirc;n l&#257;&#8217;&ecirc;f&acirc;: </P>
<P>8&nbsp;&ucirc;&#x1E07;&#601;&#x1E07;w&#333;&#8217; hann&#257;&#347;&icirc;&#8217; dere&#x1E35;&#601; &#8217;&ucirc;l&#257;m ha&#353;&#353;<sup>a</sup>&#8216;ar y&#257;&#x1E07;w&#333;&#8217; &ucirc;&#x1E07;&#601;&#x1E0F;ar&#601;kw&#333; y&#275;&#x1E63;&#275;&#8217;: </P>
<P>9&nbsp;&ucirc;&#x1E07;&#601;&#x1E07;w&#333;&#8217; &#8216;am-h&#257;&#8217;&#257;re&#x1E63; lif&#601;n&ecirc; y&#601;hw&acirc; bammw&#333;&#8216;&#259;&#x1E0F;&icirc;m hab&#257;&#8217; dere&#x1E35;&#601;-&#353;<sup>a</sup>&#8216;ar &#x1E63;&#257;fw&#333;n l&#601;hi&#353;&#601;t<sup>a</sup>&#x1E25;&#259;w&#333;&#x1E6F; y&#275;&#x1E63;&#275;&#8217; dere&#x1E35;&#601;-&#353;<sup>a</sup>&#8216;ar ne&#x1E21;e&#x1E07; w&#601;hab&#257;&#8217; dere&#x1E35;&#601;-&#353;<sup>a</sup>&#8216;ar ne&#x1E21;e&#x1E07; y&#275;&#x1E63;&#275;&#8217; dere&#x1E35;&#601;-&#353;<sup>a</sup>&#8216;ar &#x1E63;&#257;fw&#333;n&acirc; l&#333;&#8217; y&#257;&#353;&ucirc;&#x1E07; dere&#x1E35;&#601; ha&#353;&#353;<sup>a</sup>&#8216;ar &#8217;&#259;&#353;er-b&#257;&#8217; &#x1E07;w&#333; k&icirc; ni&#x1E35;&#601;&#x1E25;w&#333; <font color="brown">y&#275;&#x1E63;&#601;&#8217;&ucirc;</font> <font color="blue">y&#275;&#x1E63;&#275;&#8217;:</font> </P>
<P>10&nbsp;w&#601;hann&#257;&#347;&icirc;&#8217; b&#601;&#x1E6F;w&#333;&#x1E35;&#257;m b&#601;&#x1E07;w&#333;&#8217;&#257;m y&#257;&#x1E07;w&#333;&#8217; &ucirc;&#x1E07;&#601;&#x1E63;&#275;&#8217;&#x1E6F;&#257;m y&#275;&#x1E63;&#275;&#8217;&ucirc;: </P>
<P>11&nbsp;&ucirc;&#x1E07;<sup>a</sup>&#x1E25;ag&icirc;m &ucirc;&#x1E07;ammw&#333;&#8216;&#259;&#x1E0F;&icirc;m tih&#601;yeh hammin&#601;&#x1E25;&acirc; &#8217;&ecirc;f&acirc; lap&#257;r w&#601;&#8217;&ecirc;f&acirc; l&#257;&#8217;ayil w&#601;lak&#601;&#x1E07;&#257;&#347;&icirc;m mata&#x1E6F; y&#257;&#x1E0F;w&#333; w&#601;&#353;emen h&icirc;n l&#257;&#8217;&ecirc;f&acirc;: s</P>
<P>12&nbsp;w&#601;&#x1E35;&icirc;-y<sup>a</sup>&#8216;&#259;&#347;eh hann&#257;&#347;&icirc;&#8217; n&#601;&#x1E0F;&#257;&#x1E07;&acirc; &#8216;w&#333;l&acirc; &#8217;w&#333;-&#353;&#601;l&#257;m&icirc;m n&#601;&#x1E0F;&#257;&#x1E07;&acirc; layhw&acirc; &ucirc;f&#257;&#x1E6F;<sup>a</sup>&#x1E25; lw&#333; &#8217;e&#x1E6F;<font color="red"><sup>1</font></sup> ha&#353;&#353;<sup>a</sup>&#8216;ar hap&#333;neh q&#257;&#x1E0F;&icirc;m w&#601;&#8216;&#257;&#347;&acirc; &#8217;e&#x1E6F;-&#8216;&#333;l&#257;&#x1E6F;w&#333; w&#601;&#8217;e&#x1E6F;-&#353;&#601;l&#257;m&#257;yw ka&#8217;&#259;&#353;er y<sup>a</sup>&#8216;&#259;&#347;eh b&#601;yw&#333;m ha&#353;&#353;ab&#257;&#x1E6F; w&#601;y&#257;&#x1E63;&#257;&#8217; w&#601;s&#257;&#x1E21;ar &#8217;e&#x1E6F;-ha&#353;&#353;<sup>a</sup>&#8216;ar &#8217;<sup>a</sup>&#x1E25;&#259;r&ecirc; &#x1E63;&#275;&#8217;&#x1E6F;w&#333;: </P>
<P>13&nbsp;w&#601;&#x1E35;e&#x1E07;e&#347; ben-&#353;&#601;n&#257;&#x1E6F;w&#333; t&#257;m&icirc;m t<sup>a</sup>&#8216;&#259;&#347;eh &#8216;w&#333;l&acirc; layyw&#333;m layhw&#333;&acirc; bab&#333;qer bab&#333;qer t<sup>a</sup>&#8216;&#259;&#347;eh &#8217;&#333;&#x1E6F;w&#333;: </P>
<P>14&nbsp;&ucirc;min&#601;&#x1E25;&acirc; &#x1E6F;<sup>a</sup>&#8216;&#259;&#347;eh &#8216;&#257;l&#257;yw bab&#333;qer bab&#333;qer &#353;i&#353;&#353;&icirc;&#x1E6F; h&#257;&#8217;&ecirc;f&acirc; w&#601;&#353;emen &#353;&#601;l&icirc;&#353;&icirc;&#x1E6F; hah&icirc;n l&#257;r&#333;s &#8217;e&#x1E6F;-hass&#333;le&#x1E6F; min&#601;&#x1E25;&acirc; layhw&acirc; &#x1E25;uqqw&#333;&#x1E6F; &#8216;w&#333;l&#257;m t&#257;m&icirc;&#x1E0F;: </P>
<P>15&nbsp;<font color="brown">w&#601;&#8216;&#257;&#347;&ucirc;</font> <font color="blue">y<sup>a</sup>&#8216;&#259;&#347;&ucirc;</font> &#8217;e&#x1E6F;-hake&#x1E07;e&#347; w&#601;&#8217;e&#x1E6F;-hammin&#601;&#x1E25;&acirc; w&#601;&#8217;e&#x1E6F;-ha&#353;&#353;emen bab&#333;qer bab&#333;qer &#8216;w&#333;la&#x1E6F; t&#257;m&icirc;&#x1E0F;: f</P>
<P>16&nbsp;k&#333;h-&#8217;&#257;mar &#8217;&#259;&#x1E0F;&#333;n&#257;y y&#601;hw&#333;ih k&icirc;-yit&#275;n hann&#257;&#347;&icirc;&#8217; mat&#257;n&acirc; l&#601;&#8217;&icirc;&#353; mib&#257;n&#257;yw n<sup>a</sup>&#x1E25;&#259;l&#257;&#x1E6F;w&#333; h&icirc;&#8217; l&#601;&#x1E07;&#257;n&#257;yw tih&#601;yeh &#8217;&#259;&#x1E25;uzz&#257;&#x1E6F;&#257;m h&icirc;&#8217; b&#601;n<sup>a</sup>&#x1E25;&#259;l&acirc;: </P>
<P>17&nbsp;w&#601;&#x1E35;&icirc;-yit&#275;n mat&#257;n&acirc; minn<sup>a</sup>&#x1E25;&#259;l&#257;&#x1E6F;w&#333; l&#601;&#8217;<sup>a</sup>&#x1E25;a&#x1E0F; m&#275;&#8216;&#259;&#x1E07;&#257;&#x1E0F;&#257;yw w&#601;h&#257;y&#601;&#x1E6F;&acirc; llw&#333; &#8216;a&#x1E0F;-&#353;&#601;na&#x1E6F; had&#601;rw&#333;r w&#601;&#353;&#257;&#x1E07;a&#x1E6F; lann&#257;&#347;&icirc;&#8217; &#8217;a&#x1E35;&#601; n<sup>a</sup>&#x1E25;&#259;l&#257;&#x1E6F;w&#333; b&#257;n&#257;yw l&acirc;em tih&#601;yeh: </P>
<P>18&nbsp;w&#601;l&#333;&#8217;-yiqq<sup>a</sup>&#x1E25; hann&#257;&#347;&icirc;&#8217; minn<sup>a</sup>&#x1E25;&#259;la&#x1E6F; h&#257;&#8216;&#257;m l&#601;hw&#333;n&#333;&#x1E6F;&#257;m m&#275;&#8217;&#259;&#x1E25;uzz&#257;&#x1E6F;&#257;m m&#275;&#8217;&#259;&#x1E25;uzz&#257;&#x1E6F;w&#333; yan&#601;&#x1E25;il &#8217;e&#x1E6F;-b&#257;n&#257;yw l&#601;m<sup>a</sup>&#8216;an &#8217;&#259;&#353;er l&#333;&#8217;-y&#257;fu&#x1E63;&ucirc; &#8216;amm&icirc; &#8217;&icirc;&#353; m&#275;&#8217;&#259;&#x1E25;uzz&#257;&#x1E6F;w&#333;: </P>
<P>19&nbsp;way&#601;&#x1E07;&icirc;&#8217;&#275;n&icirc; &#x1E07;amm&#257;&#x1E07;w&#333;&#8217; &#8217;&#259;&#353;er &#8216;al-ke&#x1E6F;ef ha&#353;&#353;<sup>a</sup>&#8216;ar &#8217;el-halli&#353;&#601;&#x1E35;w&#333;&#x1E6F; haqq&#333;&#x1E0F;e&#353; &#8217;el-hak&#333;h&#259;n&icirc;m hap&#333;nw&#333;&#x1E6F; &#x1E63;&#257;fw&#333;n&acirc; w&#601;hinn&#275;h-&#353;&#257;m m&#257;qw&#333;m <font color="brown">bayyar&#601;&#x1E35;&#333;&#x1E6F;im</font> <font color="blue">bayyar&#601;&#x1E35;&#257;&#x1E6F;ayim</font> y&#257;mm&acirc;: s</P>
<P>20&nbsp;wayy&#333;&#8217;mer &#8217;&#275;lay zeh hamm&#257;qw&#333;m &#8217;&#259;&#353;er y&#601;&#x1E07;a&#353;&#353;&#601;l&ucirc;-&#353;&#257;m hak&#333;h&#259;n&icirc;m &#8217;e&#x1E6F;-h&#257;&#8217;&#257;&#353;&#257;m w&#601;&#8217;e&#x1E6F;-h<sup>a</sup>&#x1E25;a&#x1E6D;&#x1E6D;&#257;&#8217;&#x1E6F; &#8217;&#259;&#353;er y&#333;&#8217;f&ucirc; &#8217;e&#x1E6F;-hammin&#601;&#x1E25;&acirc; l&#601;&#x1E07;il&#601;t&icirc; hw&#333;&#x1E63;&icirc;&#8217; &#8217;el-he&#x1E25;&#257;&#x1E63;&#275;r h<sup>a</sup>&#x1E25;&icirc;&#x1E63;w&#333;n&acirc; l&#601;qad&#275;&#353; &#8217;e&#x1E6F;-h&#257;&#8216;&#257;m: </P>
<P>21&nbsp;wayyw&#333;&#x1E63;&icirc;&#8217;&#275;n&icirc; &#8217;el-he&#x1E25;&#257;&#x1E63;&#275;r h<sup>a</sup>&#x1E25;&icirc;&#x1E63;&#333;n&acirc; wayy<sup>a</sup>&#8216;&#259;&#x1E07;&icirc;r&#275;n&icirc; &#8217;el-&#8217;ar&#601;b<sup>a</sup>&#8216;a&#x1E6F; miq&#601;&#x1E63;w&#333;&#8216;&ecirc; he&#x1E25;&#257;&#x1E63;&#275;r w&#601;hinn&#275;h &#x1E25;&#257;&#x1E63;&#275;r b&#601;miq&#601;&#x1E63;&#333;&#8216;a he&#x1E25;&#257;&#x1E63;&#275;r &#x1E25;&#257;&#x1E63;&#275;r b&#601;miq&#601;&#x1E63;&#333;&#8216;a he&#x1E25;&#257;&#x1E63;&#275;r: </P>
<P>22&nbsp;b&#601;&#8217;ar&#601;b<sup>a</sup>&#8216;a&#x1E6F; miq&#601;&#x1E63;&#333;&#8216;w&#333;&#x1E6F; he&#x1E25;&#257;&#x1E63;&#275;r &#x1E25;&#259;&#x1E63;&#275;rw&#333;&#x1E6F; q&#601;&#x1E6D;urw&#333;&#x1E6F; &#8217;ar&#601;b&#257;&#8216;&icirc;m &#8217;&#333;re&#x1E35;&#601; &ucirc;&#353;&#601;l&#333;&#353;&icirc;m r&#333;&#x1E25;a&#x1E07; mid&acirc; &#8217;<sup>a</sup>&#x1E25;a&#x1E6F; l&#601;&#8217;ar&#601;b<sup>a</sup>&#8216;&#601;t&#257;m m&#601;&#x5C5;hu&#x5C5;q&#601;&#x5C5;&#x1E63;&#257;&#x5C5;&#8216;&#x5C5;w&#333;&#x5C5;&#x1E6F;&#x5C5;:<font color="red"><sup>4</font></sup> </P>
<P>23&nbsp;w&#601;&#x1E6D;&ucirc;r s&#257;&#x1E07;&icirc;&#x1E07; b&acirc;em s&#257;&#x1E07;&icirc;&#x1E07; l&#601;&#8217;ar&#601;b<sup>a</sup>&#8216;&#601;t&#257;m &ucirc;m&#601;&#x1E07;a&#353;&#353;&#601;lw&#333;&#x1E6F; &#8216;&#257;&#347;&ucirc;y mit<sup>a</sup>&#x1E25;a&#x1E6F; ha&#x1E6D;&#x1E6D;&icirc;rw&#333;&#x1E6F; s&#257;&#x1E07;&icirc;&#x1E07;: </P>
<P>24&nbsp;wayy&#333;&#8217;mer &#8217;&#275;l&#257;y &#8217;&#275;lleh b&ecirc;&#x1E6F; ham&#601;&#x1E07;a&#353;&#353;&#601;l&icirc;m &#8217;&#259;&#353;er y&#601;&#x1E07;a&#353;&#353;&#601;l&ucirc;-&#353;&#257;m m&#601;&#353;&#257;r&#601;&#x1E6F;&ecirc; habayi&#x1E6F; &#8217;e&#x1E6F;-ze&#x1E07;<sup>a</sup>&#x1E25; h&#257;&#8216;&#257;m: </P>
</TD>
</TABLE>
<P><HR>
<CENTER>
<A HREF="eze047.htm">Next: Ezekiel (Yechezqel) Chapter 47</A></CENTER>
</BODY>
</HTML>
