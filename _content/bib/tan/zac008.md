[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/zac008)  [KJV](../kjv/zac008)  [Sep](../sep/zac008) 
[Vul](../vul/zac008)   
  
[Zechariah (Zekharyah) Index](zac)  
  [Previous](zac007)  [Next](zac009) 

------------------------------------------------------------------------

### Tanach (Hebrew): Zechariah (Zekharyah) Chapter 8

‎<span id="001">1</span> ‏וַיְהִ֛י דְּבַר־יְהוָ֥ה צְבָא֖וֹת לֵאמֹֽר׃

‎<span id="002">2</span> ‏כֹּ֤ה אָמַר֙ יְהוָ֣ה צְבָא֔וֹת קִנֵּ֥אתִי
לְצִיּ֖וֹן קִנְאָ֣ה גְדוֹלָ֑ה וְחֵמָ֥ה גְדוֹלָ֖ה קִנֵּ֥אתִי לָֽהּ׃

‎<span id="003">3</span> ‏כֹּ֚ה אָמַ֣ר יְהוָ֔ה שַׁ֚בְתִּי אֶל־צִיּ֔וֹן
וְשָׁכַנְתִּ֖י בְּת֣וֹךְ יְרֽוּשָׁלִָ֑ם וְנִקְרְאָ֤ה יְרוּשָׁלִַ֙ם֙
עִ֣יר־הָֽאֱמֶ֔ת וְהַר־יְהוָ֥ה צְבָא֖וֹת הַ֥ר הַקֹּֽדֶשׁ׃ ס

‎<span id="004">4</span> ‏כֹּ֤ה אָמַר֙ יְהוָ֣ה צְבָא֔וֹת עֹ֤ד יֵֽשְׁבוּ֙
זְקֵנִ֣ים וּזְקֵנ֔וֹת בִּרְחֹב֖וֹת יְרוּשָׁלִָ֑ם וְאִ֧ישׁ מִשְׁעַנְתּ֛וֹ
בְּיָד֖וֹ מֵרֹ֥ב יָמִֽים׃

‎<span id="005">5</span> ‏וּרְחֹב֤וֹת הָעִיר֙ יִמָּ֣לְא֔וּ יְלָדִ֖ים
וִֽילָד֑וֹת מְשַׂחֲקִ֖ים בִּרְחֹֽבֹתֶֽיהָ׃ ס

‎<span id="006">6</span> ‏כֹּ֤ה אָמַר֙ יְהוָ֣ה צְבָא֔וֹת כִּ֣י יִפָּלֵ֗א
בְּעֵינֵי֙ שְׁאֵרִית֙ הָעָ֣ם הַזֶּ֔ה בַּיָּמִ֖ים הָהֵ֑ם גַּם־בְּעֵינַי֙
יִפָּלֵ֔א נְאֻ֖ם יְהוָ֥ה צְבָאֽוֹת׃ פ

‎<span id="007">7</span> ‏כֹּ֤ה אָמַר֙ יְהוָ֣ה צְבָא֔וֹת הִנְנִ֥י
מוֹשִׁ֛יעַ אֶת־עַמִּ֖י מֵאֶ֣רֶץ מִזְרָ֑ח וּמֵאֶ֖רֶץ מְב֥וֹא הַשָּֽׁמֶשׁ׃

‎<span id="008">8</span> ‏וְהֵבֵאתִ֣י אֹתָ֔ם וְשָׁכְנ֖וּ בְּת֣וֹךְ
יְרוּשָׁלִָ֑ם וְהָיוּ־לִ֣י לְעָ֗ם וַֽאֲנִי֙ אֶהְיֶ֤ה לָהֶם֙ לֵֽאלֹהִ֔ים
בֶּאֱמֶ֖ת וּבִצְדָקָֽה׃ ס

‎<span id="009">9</span> ‏כֹּֽה־אָמַר֮ יְהוָ֣ה צְבָאוֹת֒ תֶּחֱזַ֣קְנָה
יְדֵיכֶ֔ם הַשֹּֽׁמְעִים֙ בַּיָּמִ֣ים הָאֵ֔לֶּה אֵ֖ת הַדְּבָרִ֣ים
הָאֵ֑לֶּה מִפִּי֙ הַנְּבִיאִ֔ים אֲ֠שֶׁר בְּי֞וֹם יֻסַּ֨ד בֵּית־יְהוָ֧ה
צְבָא֛וֹת הַהֵיכָ֖ל לְהִבָּנֽוֹת׃

‎<span id="010">10</span> ‏כִּ֗י לִפְנֵי֙ הַיָּמִ֣ים הָהֵ֔ם שְׂכַ֤ר
הָֽאָדָם֙ לֹ֣א נִֽהְיָ֔ה וּשְׂכַ֥ר הַבְּהֵמָ֖ה אֵינֶ֑נָּה וְלַיּוֹצֵ֨א
וְלַבָּ֤א אֵין־שָׁלוֹם֙ מִן־הַצָּ֔ר וַאֲשַׁלַּ֥ח אֶת־כָּל־הָאָדָ֖ם
אִ֥ישׁ בְּרֵעֵֽהוּ׃

‎<span id="011">11</span> ‏וְעַתָּ֗ה לֹ֣א כַיָּמִ֤ים הָרִֽאשֹׁנִים֙
אֲנִ֔י לִשְׁאֵרִ֖ית הָעָ֣ם הַזֶּ֑ה נְאֻ֖ם יְהוָ֥ה צְבָאֽוֹת׃

‎<span id="012">12</span> ‏כִּֽי־זֶ֣רַע הַשָּׁל֗וֹם הַגֶּ֜פֶן תִּתֵּ֤ן
פִּרְיָהּ֙ וְהָאָ֙רֶץ֙ תִּתֵּ֣ן אֶת־יְבוּלָ֔הּ וְהַשָּׁמַ֖יִם יִתְּנ֣וּ
טַלָּ֑ם וְהִנְחַלְתִּ֗י אֶת־שְׁאֵרִ֛ית הָעָ֥ם הַזֶּ֖ה אֶת־כָּל־אֵֽלֶּה׃

‎<span id="013">13</span> ‏וְהָיָ֡ה כַּאֲשֶׁר֩ הֱיִיתֶ֨ם קְלָלָ֜ה
בַּגּוֹיִ֗ם בֵּ֤ית יְהוּדָה֙ וּבֵ֣ית יִשְׂרָאֵ֔ל כֵּ֚ן אוֹשִׁ֣יעַ
אֶתְכֶ֔ם וִהְיִיתֶ֖ם בְּרָכָ֑ה אַל־תִּירָ֖אוּ תֶּחֱזַ֥קְנָה יְדֵיכֶֽם׃ ס

‎<span id="014">14</span> ‏כִּ֣י כֹ֣ה אָמַר֮ יְהוָ֣ה צְבָאוֹת֒
כַּאֲשֶׁ֨ר זָמַמְ֜תִּי<sup>1</sup> לְהָרַ֣ע לָכֶ֗ם בְּהַקְצִ֤יף
אֲבֹֽתֵיכֶם֙ אֹתִ֔י אָמַ֖ר יְהוָ֣ה צְבָא֑וֹת וְלֹ֖א נִחָֽמְתִּי׃

‎<span id="015">15</span> ‏כֵּ֣ן שַׁ֤בְתִּי זָמַ֙מְתִּי֙ בַּיָּמִ֣ים
הָאֵ֔לֶּה לְהֵיטִ֥יב אֶת־יְרוּשָׁלִַ֖ם וְאֶת־בֵּ֣ית יְהוּדָ֑ה
אַל־תִּירָֽאוּ׃

‎<span id="016">16</span> ‏אֵ֥לֶּה הַדְּבָרִ֖ים אֲשֶׁ֣ר תַּֽעֲשׂ֑וּ
דַּבְּר֤וּ אֱמֶת֙ אִ֣ישׁ אֶת־רֵעֵ֔הוּ אֱמֶת֙ וּמִשְׁפַּ֣ט שָׁל֔וֹם
שִׁפְט֖וּ בְּשַׁעֲרֵיכֶֽם׃

‎<span id="017">17</span> ‏וְאִ֣ישׁ׀ אֶת־רָעַ֣ת רֵעֵ֗הוּ
אַֽל־תַּחְשְׁבוּ֙ בִּלְבַבְכֶ֔ם וּשְׁבֻ֥עַת שֶׁ֖קֶר אַֽל־תֶּאֱהָ֑בוּ
כִּ֧י אֶת־כָּל־אֵ֛לֶּה אֲשֶׁ֥ר שָׂנֵ֖אתִי נְאֻם־יְהוָֽה׃ ס

‎<span id="018">18</span> ‏וַיְהִ֛י דְּבַר־יְהוָ֥ה צְבָא֖וֹת אֵלַ֥י
לֵאמֹֽר׃

‎<span id="019">19</span> ‏כֹּֽה־אָמַ֞ר יְהוָ֣ה צְבָא֗וֹת צ֣וֹם
הָרְבִיעִ֡י וְצ֣וֹם הַחֲמִישִׁי֩ וְצ֨וֹם הַשְּׁבִיעִ֜י וְצ֣וֹם
הָעֲשִׂירִ֗י יִהְיֶ֤ה לְבֵית־יְהוּדָה֙ לְשָׂשׂ֣וֹן וּלְשִׂמְחָ֔ה
וּֽלְמֹעֲדִ֖ים טוֹבִ֑ים וְהָאֱמֶ֥ת וְהַשָּׁל֖וֹם אֱהָֽבוּ׃ פ

‎<span id="020">20</span> ‏כֹּ֥ה אָמַ֖ר יְהוָ֣ה צְבָא֑וֹת עֹ֚ד אֲשֶׁ֣ר
יָבֹ֣אוּ עַמִּ֔ים וְיֹשְׁבֵ֖י עָרִ֥ים רַבּֽוֹת׃

‎<span id="021">21</span> ‏וְֽהָלְכ֡וּ יֹשְׁבֵי֩ אַחַ֨ת אֶל־אַחַ֜ת
לֵאמֹ֗ר נֵלְכָ֤ה הָלוֹךְ֙ לְחַלּוֹת֙ אֶת־פְּנֵ֣י יְהוָ֔ה וּלְבַקֵּ֖שׁ
אֶת־יְהוָ֣ה צְבָא֑וֹת אֵלְכָ֖ה גַּם־אָֽנִי׃

‎<span id="022">22</span> ‏וּבָ֨אוּ עַמִּ֤ים רַבִּים֙ וְגוֹיִ֣ם
עֲצוּמִ֔ים לְבַקֵּ֛שׁ אֶת־יְהוָ֥ה צְבָא֖וֹת בִּירוּשָׁלִָ֑ם וּלְחַלּ֖וֹת
אֶת־פְּנֵ֥י יְהוָֽה׃ ס

‎<span id="023">23</span> ‏כֹּ֥ה<sup>1</sup> אָמַר֮ יְהוָ֣ה צְבָאוֹת֒
בַּיָּמִ֣ים הָהֵ֔מָּה אֲשֶׁ֤ר יַחֲזִ֙יקוּ֙ עֲשָׂרָ֣ה אֲנָשִׁ֔ים מִכֹּ֖ל
לְשֹׁנ֣וֹת הַגּוֹיִ֑ם וְֽהֶחֱזִ֡יקוּ<sup>3</sup> בִּכְנַף֩ אִ֨ישׁ
יְהוּדִ֜י לֵאמֹ֗ר נֵֽלְכָה֙ עִמָּכֶ֔ם כִּ֥י שָׁמַ֖עְנוּ אֱלֹהִ֥ים
עִמָּכֶֽם׃ ס

1 wayəhî dəḇar-yəhwâ ṣəḇā’wōṯ lē’mōr:

2 kōh ’āmar yəhwâ ṣəḇā’wōṯ qinnē’ṯî ləṣîywōn qinə’â ḡəḏwōlâ wəḥēmâ
ḡəḏwōlâ qinnē’ṯî lāh:

3 kōh ’āmar yəhwâ šaḇətî ’el-ṣîywōn wəšāḵanətî bəṯwōḵə yərûšālāim
wəniqərə’â yərûšālaim ‘îr-hā’ĕmeṯ wəhar-yəhwâ ṣəḇā’wōṯ har haqqōḏeš: s

4 kōh ’āmar yəhwâ ṣəḇā’wōṯ ‘ōḏ yēšəḇû zəqēnîm ûzəqēnwōṯ birəḥōḇwōṯ
yərûšālāim wə’îš mišə‘anətwō bəyāḏwō mērōḇ yāmîm:

5 ûrəḥōḇwōṯ hā‘îr yimmālə’û yəlāḏîm wîlāḏwōṯ məś<sup>a</sup>ḥăqîm
birəḥōḇōṯeyhā: s

6 kōh ’āmar yəhwâ ṣəḇā’wōṯ kî yipālē’ bə‘ênê šə’ērîṯ hā‘ām hazzeh
bayyāmîm hâēm gam-bə‘ênay yipālē’ nə’um yəhwâ ṣəḇā’wōṯ: f

7 kōh ’āmar yəhwâ ṣəḇā’wōṯ hinənî mwōšî‘a ’eṯ-‘ammî mē’ereṣ mizərāḥ
ûmē’ereṣ məḇwō’ haššāmeš:

8 wəhēḇē’ṯî ’ōṯām wəšāḵənû bəṯwōḵə yərûšālāim wəhāyû-lî lə‘ām wa’ănî
’ehəyeh lâem lē’lōhîm be’ĕmeṯ ûḇiṣəḏāqâ: s

9 kōh-’āmar yəhwâ ṣəḇā’wōṯ teḥĕzaqənâ yəḏêḵem haššōmə‘îm bayyāmîm
hā’ēlleh ’ēṯ hadəḇārîm hā’ēlleh mipî hannəḇî’îm ’ăšer bəywōm yussaḏ
bêṯ-yəhwâ ṣəḇā’wōṯ hahêḵāl ləhibānwōṯ:

10 kî lifənê hayyāmîm hâēm śəḵar hā’āḏām lō’ nihəyâ ûśəḵar habəhēmâ
’ênennâ wəlayywōṣē’ wəlabā’ ’ên-šālwōm min-haṣṣār wa’ăšall<sup>a</sup>ḥ
’eṯ-kāl-hā’āḏām ’îš bərē‘ēhû:

11 wə‘atâ lō’ ḵayyāmîm hāri’šōnîm ’ănî lišə’ērîṯ hā‘ām hazzeh nə’um
yəhwâ ṣəḇā’wōṯ:

12 kî-zer<sup>a</sup>‘ haššālwōm hagefen titēn pirəyāh wəhā’āreṣ titēn
’eṯ-yəḇûlāh wəhaššāmayim yitənû ṭallām wəhinəḥalətî ’eṯ-šə’ērîṯ hā‘ām
hazzeh ’eṯ-kāl-’ēlleh:

13 wəhāyâ ka’ăšer hĕyîṯem qəlālâ bagwōyim bêṯ yəhûḏâ ûḇêṯ yiśərā’ēl kēn
’wōšî‘a ’eṯəḵem wihəyîṯem bərāḵâ ’al-tîrā’û teḥĕzaqənâ yəḏêḵem: s

14 kî ḵōh ’āmar yəhwâ ṣəḇā’wōṯ ka’ăšer zāmamətî<sup>1</sup>
ləhār<sup>a</sup>‘ lāḵem bəhaqəṣîf ’ăḇōṯêḵem ’ōṯî ’āmar yəhwâ ṣəḇā’wōṯ
wəlō’ niḥāmətî:

15 kēn šaḇətî zāmamətî bayyāmîm hā’ēlleh ləhêṭîḇ ’eṯ-yərûšālaim
wə’eṯ-bêṯ yəhûḏâ ’al-tîrā’û:

16 ’ēlleh hadəḇārîm ’ăšer t<sup>a</sup>‘ăśû dabərû ’ĕmeṯ ’îš ’eṯ-rē‘ēhû
’ĕmeṯ ûmišəpaṭ šālwōm šifəṭû bəš<sup>a</sup>‘ărêḵem:

17 wə’îš\| ’eṯ-rā‘aṯ rē‘ēhû ’al-t<sup>a</sup>ḥəšəḇû biləḇaḇəḵem ûšəḇu‘aṯ
šeqer ’al-te’ĕhāḇû kî ’eṯ-kāl-’ēlleh ’ăšer śānē’ṯî nə’um-yəhwâ: s

18 wayəhî dəḇar-yəhwâ ṣəḇā’wōṯ ’ēlay lē’mōr:

19 kōh-’āmar yəhwâ ṣəḇā’wōṯ ṣwōm hārəḇî‘î wəṣwōm h<sup>a</sup>ḥămîšî
wəṣwōm haššəḇî‘î wəṣwōm hā‘ăśîrî yihəyeh ləḇêṯ-yəhûḏâ ləśāśwōn ûləśiməḥâ
ûləmō‘ăḏîm ṭwōḇîm wəhā’ĕmeṯ wəhaššālwōm ’ĕhāḇû: f

20 kōh ’āmar yəhwâ ṣəḇā’wōṯ ‘ōḏ ’ăšer yāḇō’û ‘ammîm wəyōšəḇê ‘ārîm
rabwōṯ:

21 wəhāləḵû yōšəḇê ’<sup>a</sup>ḥaṯ ’el-’<sup>a</sup>ḥaṯ lē’mōr nēləḵâ
hālwōḵə ləḥallwōṯ ’eṯ-pənê yəhwâ ûləḇaqqēš ’eṯ-yəhwâ ṣəḇā’wōṯ ’ēləḵâ
gam-’ānî:

22 ûḇā’û ‘ammîm rabîm wəḡwōyim ‘ăṣûmîm ləḇaqqēš ’eṯ-yəhwâ ṣəḇā’wōṯ
bîrûšālāim ûləḥallwōṯ ’eṯ-pənê yəhwâ: s

23 kōh<sup>1</sup> ’āmar yəhwâ ṣəḇā’wōṯ bayyāmîm hâēmmâ ’ăšer
y<sup>a</sup>ḥăzîqû ‘ăśārâ ’ănāšîm mikōl ləšōnwōṯ hagwōyim
wəheḥĕzîqû<sup>3</sup> biḵənaf ’îš yəhûḏî lē’mōr nēləḵâ ‘immāḵem kî
šām<sup>a</sup>‘ənû ’ĕlōhîm ‘immāḵem: s

------------------------------------------------------------------------

[Next: Zechariah (Zekharyah) Chapter 9](zac009)
