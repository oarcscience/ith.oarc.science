<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Tanach, full text etext at Intangible Textual Heritage">
<META name="keywords" content="Bible Scripture Tanach Judaism Jewish Hebrew">
<TITLE>Tanach: Isaiah (Yisheyah): Isaiah (Yisheyah) Chapter 47</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/isa047.htm">Polyglot</A>&nbsp;
<A HREF="../kjv/isa047.htm">KJV</A>&nbsp;
<A HREF="../sep/isa047.htm">Sep</A>&nbsp;
<A HREF="../vul/isa047.htm">Vul</A>&nbsp;

<BR>
<BR><A HREF="isa.htm">Isaiah (Yisheyah) Index</A><BR>
&nbsp;
<A HREF="isa046.htm">Previous</A>&nbsp;
<A HREF="isa048.htm">Next</A>&nbsp;
</CENTER>
<HR>
</P>
<H3 ALIGN="CENTER">Tanach (Hebrew): Isaiah (Yisheyah) Chapter 47</H3><TABLE WIDTH="100%" BORDER="1">
<TR>
<TD WIDTH="50%" VALIGN="TOP">
<P ALIGN="RIGHT"><span lang="he">&#8206;<a name="001">1</A>&nbsp;&#8207;רְדִ֣י׀ וּשְׁבִ֣י עַל־עָפָ֗ר בְּתוּלַת֙ בַּת־בָּבֶ֔ל שְׁבִי־לָאָ֥רֶץ אֵין־כִּסֵּ֖א בַּת־כַּשְׂדִּ֑ים כִּ֣י לֹ֤א תוֹסִ֙יפִי֙ יִקְרְאוּ־לָ֔ךְ רַכָּ֖ה וַעֲנֻגָּֽה׃ </P>
<P ALIGN="RIGHT"><span lang="he">&#8206;<a name="002">2</A>&nbsp;&#8207;קְחִ֥י רֵחַ֖יִם וְטַ֣חֲנִי קָ֑מַח גַּלִּ֨י צַמָּתֵ֧ךְ חֶשְׂפִּי־שֹׁ֛בֶל גַּלִּי־שׁ֖וֹק עִבְרִ֥י נְהָרֽוֹת׃ </P>
<P ALIGN="RIGHT"><span lang="he">&#8206;<a name="003">3</A>&nbsp;&#8207;תִּגָּל֙ עֶרְוָתֵ֔ךְ גַּ֥ם תֵּרָאֶ֖ה חֶרְפָּתֵ֑ךְ נָקָ֣ם אֶקָּ֔ח וְלֹ֥א אֶפְגַּ֖ע אָדָֽם׃ ס</P>
<P ALIGN="RIGHT"><span lang="he">&#8206;<a name="004">4</A>&nbsp;&#8207;גֹּאֲלֵ֕נוּ יְהוָ֥ה צְבָא֖וֹת שְׁמ֑וֹ קְד֖וֹשׁ יִשְׂרָאֵֽל׃ </P>
<P ALIGN="RIGHT"><span lang="he">&#8206;<a name="005">5</A>&nbsp;&#8207;שְׁבִ֥י דוּמָ֛ם וּבֹ֥אִי בַחֹ֖שֶׁךְ בַּת־כַּשְׂדִּ֑ים כִּ֣י לֹ֤א תוֹסִ֙יפִי֙ יִקְרְאוּ־לָ֔ךְ גְּבֶ֖רֶת מַמְלָכֽוֹת׃ </P>
<P ALIGN="RIGHT"><span lang="he">&#8206;<a name="006">6</A>&nbsp;&#8207;קָצַ֣פְתִּי עַל־עַמִּ֗י חִלַּ֙לְתִּי֙ נַחֲלָתִ֔י וָאֶתְּנֵ֖ם בְּיָדֵ֑ךְ לֹא־שַׂ֤מְתְּ לָהֶם֙ רַחֲמִ֔ים עַל־זָקֵ֕ן הִכְבַּ֥דְתְּ עֻלֵּ֖ךְ מְאֹֽד׃ </P>
<P ALIGN="RIGHT"><span lang="he">&#8206;<a name="007">7</A>&nbsp;&#8207;וַתֹּ֣אמְרִ֔י לְעוֹלָ֖ם אֶהְיֶ֣ה גְבָ֑רֶת עַ֣ד לֹא־שַׂ֥מְתְּ אֵ֙לֶּה֙ עַל־לִבֵּ֔ךְ לֹ֥א זָכַ֖רְתְּ אַחֲרִיתָֽהּ׃ ס</P>
<P ALIGN="RIGHT"><span lang="he">&#8206;<a name="008">8</A>&nbsp;&#8207;וְעַתָּ֞ה שִׁמְעִי־זֹ֤את עֲדִינָה֙ הַיּוֹשֶׁ֣בֶת לָבֶ֔טַח הָאֹֽמְרָה֙ בִּלְבָ֔בָהּ אֲנִ֖י וְאַפְסִ֣י ע֑וֹד לֹ֤א אֵשֵׁב֙ אַלְמָנָ֔ה וְלֹ֥א אֵדַ֖ע שְׁכֽוֹל׃ </P>
<P ALIGN="RIGHT"><span lang="he">&#8206;<a name="009">9</A>&nbsp;&#8207;וְתָבֹאנָה֩ לָּ֨ךְ שְׁתֵּי־אֵ֥לֶּה רֶ֛גַע בְּי֥וֹם אֶחָ֖ד שְׁכ֣וֹל וְאַלְמֹ֑ן כְּתֻמָּם֙ בָּ֣אוּ עָלַ֔יִךְ בְּרֹ֣ב כְּשָׁפַ֔יִךְ בְּעָצְמַ֥ת חֲבָרַ֖יִךְ מְאֹֽד׃ </P>
<P ALIGN="RIGHT"><span lang="he">&#8206;<a name="010">10</A>&nbsp;&#8207;וַתִּבְטְחִ֣י בְרָעָתֵ֗ךְ אָמַרְתְּ֙ אֵ֣ין רֹאָ֔נִי חָכְמָתֵ֥ךְ וְדַעְתֵּ֖ךְ הִ֣יא שׁוֹבְבָ֑תֶךְ וַתֹּאמְרִ֣י בְלִבֵּ֔ךְ אֲנִ֖י וְאַפְסִ֥י עֽוֹד׃ </P>
<P ALIGN="RIGHT"><span lang="he">&#8206;<a name="011">11</A>&nbsp;&#8207;וּבָ֧א עָלַ֣יִךְ רָעָ֗ה לֹ֤א תֵדְעִי֙ שַׁחְרָ֔הּ וְתִפֹּ֤ל עָלַ֙יִךְ֙ הוָֹ֔ה לֹ֥א תוּכְלִ֖י כַּפְּרָ֑הּ וְתָבֹ֨א עָלַ֧יִךְ פִּתְאֹ֛ם שׁוֹאָ֖ה לֹ֥א תֵדָֽעִי׃ </P>
<P ALIGN="RIGHT"><span lang="he">&#8206;<a name="012">12</A>&nbsp;&#8207;עִמְדִי־נָ֤א בַחֲבָרַ֙יִךְ֙ וּבְרֹ֣ב כְּשָׁפַ֔יִךְ בַּאֲשֶׁ֥ר יָגַ֖עַתְּ מִנְּעוּרָ֑יִךְ אוּלַ֛י תּוּכְלִ֥י הוֹעִ֖יל אוּלַ֥י תַּעֲרֽוֹצִי׃ </P>
<P ALIGN="RIGHT"><span lang="he">&#8206;<a name="013">13</A>&nbsp;&#8207;נִלְאֵ֖ית בְּרֹ֣ב עֲצָתָ֑יִךְ יַעַמְדוּ־נָ֨א וְיוֹשִׁיעֻ֜ךְ <font color="brown">הברו</font> <font color="blue">הֹבְרֵ֣י</font> שָׁמַ֗יִם הַֽחֹזִים֙ בַּכּ֣וֹכָבִ֔ים מֽוֹדִיעִם֙ לֶחֳדָשִׁ֔ים מֵאֲשֶׁ֥ר יָבֹ֖אוּ עָלָֽיִךְ׃ </P>
<P ALIGN="RIGHT"><span lang="he">&#8206;<a name="014">14</A>&nbsp;&#8207;הִנֵּ֨ה הָי֤וּ כְקַשׁ֙ אֵ֣שׁ שְׂרָפָ֔תַם לֹֽא־יַצִּ֥ילוּ אֶת־נַפְשָׁ֖ם מִיַּ֣ד לֶֽהָבָ֑ה אֵין־גַּחֶ֣לֶת לַחְמָ֔ם א֖וּר לָשֶׁ֥בֶת נֶגְדּֽוֹ׃ </P>
<P ALIGN="RIGHT"><span lang="he">&#8206;<a name="015">15</A>&nbsp;&#8207;כֵּ֥ן הָיוּ־לָ֖ךְ אֲשֶׁ֣ר יָגָ֑עַתְּ סֹחֲרַ֣יִךְ מִנְּעוּרַ֗יִךְ אִ֤ישׁ לְעֶבְרוֹ֙ תָּע֔וּ אֵ֖ין מוֹשִׁיעֵֽךְ׃ ס</P>
</TD>
<TD WIDTH="50%">
<P>1&nbsp;r&#601;&#x1E0F;&icirc;| &ucirc;&#353;&#601;&#x1E07;&icirc; &#8216;al-&#8216;&#257;f&#257;r b&#601;&#x1E6F;&ucirc;la&#x1E6F; ba&#x1E6F;-b&#257;&#x1E07;el &#353;&#601;&#x1E07;&icirc;-l&#257;&#8217;&#257;re&#x1E63; &#8217;&ecirc;n-kiss&#275;&#8217; ba&#x1E6F;-ka&#347;&#601;d&icirc;m k&icirc; l&#333;&#8217; &#x1E6F;w&#333;s&icirc;f&icirc; yiq&#601;r&#601;&#8217;&ucirc;-l&#257;&#x1E35;&#601; rak&acirc; w<sup>a</sup>&#8216;&#259;nug&acirc;: </P>
<P>2&nbsp;q&#601;&#x1E25;&icirc; r&#275;&#x1E25;ayim w&#601;&#x1E6D;<sup>a</sup>&#x1E25;&#259;n&icirc; q&#257;m<sup>a</sup>&#x1E25; gall&icirc; &#x1E63;amm&#257;&#x1E6F;&#275;&#x1E35;&#601; &#x1E25;e&#347;&#601;p&icirc;-&#353;&#333;&#x1E07;el gall&icirc;-&#353;w&#333;q &#8216;i&#x1E07;&#601;r&icirc; n&#601;h&#257;rw&#333;&#x1E6F;: </P>
<P>3&nbsp;tig&#257;l &#8216;er&#601;w&#257;&#x1E6F;&#275;&#x1E35;&#601; gam t&#275;r&#257;&#8217;eh &#x1E25;er&#601;p&#257;&#x1E6F;&#275;&#x1E35;&#601; n&#257;q&#257;m &#8217;eqq&#257;&#x1E25; w&#601;l&#333;&#8217; &#8217;ef&#601;g<sup>a</sup>&#8216; &#8217;&#257;&#x1E0F;&#257;m: s</P>
<P>4&nbsp;g&#333;&#8217;&#259;l&#275;n&ucirc; y&#601;hw&acirc; &#x1E63;&#601;&#x1E07;&#257;&#8217;w&#333;&#x1E6F; &#353;&#601;mw&#333; q&#601;&#x1E0F;w&#333;&#353; yi&#347;&#601;r&#257;&#8217;&#275;l: </P>
<P>5&nbsp;&#353;&#601;&#x1E07;&icirc; &#x1E0F;&ucirc;m&#257;m &ucirc;&#x1E07;&#333;&#8217;&icirc; &#x1E07;<sup>a</sup>&#x1E25;&#333;&#353;e&#x1E35;&#601; ba&#x1E6F;-ka&#347;&#601;d&icirc;m k&icirc; l&#333;&#8217; &#x1E6F;w&#333;s&icirc;f&icirc; yiq&#601;r&#601;&#8217;&ucirc;-l&#257;&#x1E35;&#601; g&#601;&#x1E07;ere&#x1E6F; mam&#601;l&#257;&#x1E35;w&#333;&#x1E6F;: </P>
<P>6&nbsp;q&#257;&#x1E63;af&#601;t&icirc; &#8216;al-&#8216;amm&icirc; &#x1E25;illal&#601;t&icirc; n<sup>a</sup>&#x1E25;&#259;l&#257;&#x1E6F;&icirc; w&#257;&#8217;et&#601;n&#275;m b&#601;y&#257;&#x1E0F;&#275;&#x1E35;&#601; l&#333;&#8217;-&#347;am&#601;t&#601; l&acirc;em r<sup>a</sup>&#x1E25;&#259;m&icirc;m &#8216;al-z&#257;q&#275;n hi&#x1E35;&#601;ba&#x1E0F;&#601;t&#601; &#8216;ull&#275;&#x1E35;&#601; m&#601;&#8217;&#333;&#x1E0F;: </P>
<P>7&nbsp;wat&#333;&#8217;m&#601;r&icirc; l&#601;&#8216;w&#333;l&#257;m &#8217;eh&#601;yeh &#x1E21;&#601;&#x1E07;&#257;re&#x1E6F; &#8216;a&#x1E0F; l&#333;&#8217;-&#347;am&#601;t&#601; &#8217;&#275;lleh &#8216;al-lib&#275;&#x1E35;&#601; l&#333;&#8217; z&#257;&#x1E35;ar&#601;t&#601; &#8217;<sup>a</sup>&#x1E25;&#259;r&icirc;&#x1E6F;&#257;h: s</P>
<P>8&nbsp;w&#601;&#8216;at&acirc; &#353;im&#601;&#8216;&icirc;-z&#333;&#8217;&#x1E6F; &#8216;&#259;&#x1E0F;&icirc;n&acirc; hayyw&#333;&#353;e&#x1E07;e&#x1E6F; l&#257;&#x1E07;e&#x1E6D;<sup>a</sup>&#x1E25; h&#257;&#8217;&#333;m&#601;r&acirc; bil&#601;&#x1E07;&#257;&#x1E07;&#257;h &#8217;&#259;n&icirc; w&#601;&#8217;af&#601;s&icirc; &#8216;w&#333;&#x1E0F; l&#333;&#8217; &#8217;&#275;&#353;&#275;&#x1E07; &#8217;al&#601;m&#257;n&acirc; w&#601;l&#333;&#8217; &#8217;&#275;&#x1E0F;<sup>a</sup>&#8216; &#353;&#601;&#x1E35;w&#333;l: </P>
<P>9&nbsp;w&#601;&#x1E6F;&#257;&#x1E07;&#333;&#8217;n&acirc; ll&#257;&#x1E35;&#601; &#353;&#601;t&ecirc;-&#8217;&#275;lleh re&#x1E21;<sup>a</sup>&#8216; b&#601;yw&#333;m &#8217;e&#x1E25;&#257;&#x1E0F; &#353;&#601;&#x1E35;w&#333;l w&#601;&#8217;al&#601;m&#333;n k&#601;&#x1E6F;umm&#257;m b&#257;&#8217;&ucirc; &#8216;&#257;layi&#x1E35;&#601; b&#601;r&#333;&#x1E07; k&#601;&#353;&#257;fayi&#x1E35;&#601; b&#601;&#8216;&#257;&#x1E63;&#601;ma&#x1E6F; &#x1E25;&#259;&#x1E07;&#257;rayi&#x1E35;&#601; m&#601;&#8217;&#333;&#x1E0F;: </P>
<P>10&nbsp;wati&#x1E07;&#601;&#x1E6D;&#601;&#x1E25;&icirc; &#x1E07;&#601;r&#257;&#8216;&#257;&#x1E6F;&#275;&#x1E35;&#601; &#8217;&#257;mar&#601;t&#601; &#8217;&ecirc;n r&#333;&#8217;&#257;n&icirc; &#x1E25;&#257;&#x1E35;&#601;m&#257;&#x1E6F;&#275;&#x1E35;&#601; w&#601;&#x1E0F;<sup>a</sup>&#8216;&#601;t&#275;&#x1E35;&#601; h&icirc;&#8217; &#353;w&#333;&#x1E07;&#601;&#x1E07;&#257;&#x1E6F;e&#x1E35;&#601; wat&#333;&#8217;m&#601;r&icirc; &#x1E07;&#601;lib&#275;&#x1E35;&#601; &#8217;&#259;n&icirc; w&#601;&#8217;af&#601;s&icirc; &#8216;w&#333;&#x1E0F;: </P>
<P>11&nbsp;&ucirc;&#x1E07;&#257;&#8217; &#8216;&#257;layi&#x1E35;&#601; r&#257;&#8216;&acirc; l&#333;&#8217; &#x1E6F;&#275;&#x1E0F;&#601;&#8216;&icirc; &#353;<sup>a</sup>&#x1E25;&#601;r&#257;h w&#601;&#x1E6F;ip&#333;l &#8216;&#257;layi&#x1E35;&#601; hw&#333;&acirc; l&#333;&#8217; &#x1E6F;&ucirc;&#x1E35;&#601;l&icirc; kap&#601;r&#257;h w&#601;&#x1E6F;&#257;&#x1E07;&#333;&#8217; &#8216;&#257;layi&#x1E35;&#601; pi&#x1E6F;&#601;&#8217;&#333;m &#353;w&#333;&#8217;&acirc; l&#333;&#8217; &#x1E6F;&#275;&#x1E0F;&#257;&#8216;&icirc;: </P>
<P>12&nbsp;&#8216;im&#601;&#x1E0F;&icirc;-n&#257;&#8217; &#x1E07;<sup>a</sup>&#x1E25;&#259;&#x1E07;&#257;rayi&#x1E35;&#601; &ucirc;&#x1E07;&#601;r&#333;&#x1E07; k&#601;&#353;&#257;fayi&#x1E35;&#601; ba&#8217;&#259;&#353;er y&#257;&#x1E21;<sup>a</sup>&#8216;at&#601; minn&#601;&#8216;&ucirc;r&#257;yi&#x1E35;&#601; &#8217;&ucirc;lay t&ucirc;&#x1E35;&#601;l&icirc; hw&#333;&#8216;&icirc;l &#8217;&ucirc;lay t<sup>a</sup>&#8216;&#259;rw&#333;&#x1E63;&icirc;: </P>
<P>13&nbsp;nil&#601;&#8217;&ecirc;&#x1E6F; b&#601;r&#333;&#x1E07; &#8216;&#259;&#x1E63;&#257;&#x1E6F;&#257;yi&#x1E35;&#601; y<sup>a</sup>&#8216;am&#601;&#x1E0F;&ucirc;-n&#257;&#8217; w&#601;yw&#333;&#353;&icirc;&#8216;u&#x1E35;&#601; <font color="brown">h&#257;&#x1E07;&#601;r&ucirc;</font> <font color="blue">h&#333;&#x1E07;&#601;r&ecirc;</font> &#353;&#257;mayim h<sup>a</sup>&#x1E25;&#333;z&icirc;m bakw&#333;&#x1E35;&#257;&#x1E07;&icirc;m mw&#333;&#x1E0F;&icirc;&#8216;im le&#x1E25;&#335;&#x1E0F;&#257;&#353;&icirc;m m&#275;&#8217;&#259;&#353;er y&#257;&#x1E07;&#333;&#8217;&ucirc; &#8216;&#257;l&#257;yi&#x1E35;&#601;: </P>
<P>14&nbsp;hinn&#275;h h&#257;y&ucirc; &#x1E35;&#601;qa&#353; &#8217;&#275;&#353; &#347;&#601;r&#257;f&#257;&#x1E6F;am l&#333;&#8217;-ya&#x1E63;&#x1E63;&icirc;l&ucirc; &#8217;e&#x1E6F;-naf&#601;&#353;&#257;m m&icirc;ya&#x1E0F; leh&#257;&#x1E07;&acirc; &#8217;&ecirc;n-g<sup>a</sup>&#x1E25;ele&#x1E6F; l<sup>a</sup>&#x1E25;&#601;m&#257;m &#8217;&ucirc;r l&#257;&#353;e&#x1E07;e&#x1E6F; ne&#x1E21;&#601;dw&#333;: </P>
<P>15&nbsp;k&#275;n h&#257;y&ucirc;-l&#257;&#x1E35;&#601; &#8217;&#259;&#353;er y&#257;&#x1E21;&#257;&#8216;at&#601; s&#333;&#x1E25;&#259;rayi&#x1E35;&#601; minn&#601;&#8216;&ucirc;rayi&#x1E35;&#601; &#8217;&icirc;&#353; l&#601;&#8216;e&#x1E07;&#601;rw&#333; t&#257;&#8216;&ucirc; &#8217;&ecirc;n mw&#333;&#353;&icirc;&#8216;&#275;&#x1E35;&#601;: s</P>
</TD>
</TABLE>
<P><HR>
<CENTER>
<A HREF="isa048.htm">Next: Isaiah (Yisheyah) Chapter 48</A></CENTER>
</BODY>
</HTML>
