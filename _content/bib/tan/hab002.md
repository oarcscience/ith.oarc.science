[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/hab002)  [KJV](../kjv/hab002)  [Sep](../sep/hab002) 
[Vul](../vul/hab002)   
  
[Habakkuk (Chavaquq) Index](hab)  
  [Previous](hab001)  [Next](hab003) 

------------------------------------------------------------------------

### Tanach (Hebrew): Habakkuk (Chavaquq) Chapter 2

‎<span id="001">1</span> ‏עַל־מִשְׁמַרְתִּ֣י אֶעֱמֹ֔דָה וְאֶֽתְיַצְּבָ֖ה
עַל־מָצ֑וֹר וַאֲצַפֶּ֗ה לִרְאוֹת֙ מַה־יְדַבֶּר־בִּ֔י וּמָ֥ה אָשִׁ֖יב
עַל־תּוֹכַחְתִּֽי׃

‎<span id="002">2</span> ‏וַיַּעֲנֵ֤נִי יְהוָה֙ וַיֹּ֔אמֶר כְּת֣וֹב
חָז֔וֹן וּבָאֵ֖ר עַל־הַלֻּח֑וֹת לְמַ֥עַן יָר֖וּץ ק֥וֹרֵא בֽוֹ׃

‎<span id="003">3</span> ‏כִּ֣י ע֤וֹד חָזוֹן֙ לַמּוֹעֵ֔ד וְיָפֵ֥חַ
לַקֵּ֖ץ וְלֹ֣א יְכַזֵּ֑ב אִם־יִתְמַהְמָהּ֙ חַכֵּה־ל֔וֹ כִּֽי־בֹ֥א יָבֹ֖א
לֹ֥א יְאַחֵֽר׃

‎<span id="004">4</span> ‏הִנֵּ֣ה עֻפְּלָ֔ה לֹא־יָשְׁרָ֥ה נַפְשׁ֖וֹ
בּ֑וֹ וְצַדִּ֖יק בֶּאֱמוּנָת֥וֹ יִחְיֶֽה׃

‎<span id="005">5</span> ‏וְאַף֙ כִּֽי־הַיַּ֣יִן בּוֹגֵ֔ד גֶּ֥בֶר
יָהִ֖יר וְלֹ֣א יִנְוֶ֑ה אֲשֶׁר֩ הִרְחִ֨יב כִּשְׁא֜וֹל נַפְשׁ֗וֹ וְה֤וּא
כַמָּ֙וֶת֙ וְלֹ֣א יִשְׂבָּ֔ע וַיֶּאֱסֹ֤ף אֵלָיו֙ כָּל־הַגּוֹיִ֔ם
וַיִּקְבֹּ֥ץ אֵלָ֖יו כָּל־הָעַמִּֽים׃

‎<span id="006">6</span> ‏הֲלוֹא־אֵ֣לֶּה כֻלָּ֗ם עָלָיו֙ מָשָׁ֣ל
יִשָּׂ֔אוּ וּמְלִיצָ֖ה חִיד֣וֹת ל֑וֹ וְיֹאמַ֗ר ה֚וֹי הַמַּרְבֶּ֣ה
לֹּא־ל֔וֹ עַד־מָתַ֕י וּמַכְבִּ֥יד עָלָ֖יו עַבְטִֽיט׃

‎<span id="007">7</span> ‏הֲל֣וֹא פֶ֗תַע יָק֙וּמוּ֙ נֹשְׁכֶ֔יךָ
וְיִקְצ֖וּ מְזַעְזְעֶ֑יךָ וְהָיִ֥יתָ לִמְשִׁסּ֖וֹת לָֽמוֹ׃

‎<span id="008">8</span> ‏כִּֽי אַתָּ֤ה שַׁלּ֙וֹתָ֙ גּוֹיִ֣ם רַבִּ֔ים
יְשָׁלּ֖וּךָ כָּל־יֶ֣תֶר עַמִּ֑ים מִדְּמֵ֤י אָדָם֙ וַחֲמַס־אֶ֔רֶץ
קִרְיָ֖ה וְכָל־יֹ֥שְׁבֵי בָֽהּ׃ פ

‎<span id="009">9</span> ‏ה֗וֹי בֹּצֵ֛עַ בֶּ֥צַע רָ֖ע לְבֵית֑וֹ לָשׂ֤וּם
בַּמָּרוֹם֙ קִנּ֔וֹ לְהִנָּצֵ֖ל מִכַּף־רָֽע׃

‎<span id="010">10</span> ‏יָעַ֥צְתָּ בֹּ֖שֶׁת לְבֵיתֶ֑ךָ
קְצוֹת־עַמִּ֥ים רַבִּ֖ים וְחוֹטֵ֥א נַפְשֶֽׁךָ׃

‎<span id="011">11</span> ‏כִּי־אֶ֖בֶן מִקִּ֣יר תִּזְעָ֑ק וְכָפִ֖יס
מֵעֵ֥ץ יַעֲנֶֽנָּה׃ פ

‎<span id="012">12</span> ‏ה֛וֹי בֹּנֶ֥ה עִ֖יר בְּדָמִ֑ים וְכוֹנֵ֥ן
קִרְיָ֖ה בְּעַוְלָֽה׃

‎<span id="013">13</span> ‏הֲל֣וֹא הִנֵּ֔ה מֵאֵ֖ת יְהוָ֣ה צְבָא֑וֹת
וְיִֽיגְע֤וּ עַמִּים֙ בְּדֵי־אֵ֔שׁ וּלְאֻמִּ֖ים בְּדֵי־רִ֥יק יִעָֽפוּ׃

‎<span id="014">14</span> ‏כִּ֚י תִּמָּלֵ֣א הָאָ֔רֶץ לָדַ֖עַת
אֶת־כְּב֣וֹד יְהוָ֑ה כַּמַּ֖יִם יְכַסּ֥וּ עַל־יָֽם׃ ס

‎<span id="015">15</span> ‏ה֚וֹי מַשְׁקֵ֣ה רֵעֵ֔הוּ מְסַפֵּ֥חַ חֲמָתְךָ֖
וְאַ֣ף שַׁכֵּ֑ר לְמַ֥עַן הַבִּ֖יט עַל־מְעוֹרֵיהֶֽם׃

‎<span id="016">16</span> ‏שָׂבַ֤עְתָּ קָלוֹן֙ מִכָּב֔וֹד שְׁתֵ֥ה
גַם־אַ֖תָּה וְהֵֽעָרֵ֑ל תִּסּ֣וֹב עָלֶ֗יךָ כּ֚וֹס יְמִ֣ין יְהוָ֔ה
וְקִיקָל֖וֹן עַל־כְּבוֹדֶֽךָ׃

‎<span id="017">17</span> ‏כִּ֣י חֲמַ֤ס לְבָנוֹן֙ יְכַסֶּ֔ךָּ וְשֹׁ֥ד
בְּהֵמ֖וֹת יְחִיתַ֑ן מִדְּמֵ֤י אָדָם֙ וַחֲמַס־אֶ֔רֶץ קִרְיָ֖ה
וְכָל־יֹ֥שְׁבֵי בָֽהּ׃ ס

‎<span id="018">18</span> ‏מָֽה־הוֹעִ֣יל פֶּ֗סֶל כִּ֤י פְסָלוֹ֙
יֹֽצְר֔וֹ מַסֵּכָ֖ה וּמ֣וֹרֶה שָּׁ֑קֶר כִּ֣י בָטַ֞ח יֹצֵ֤ר יִצְרוֹ֙
עָלָ֔יו לַעֲשׂ֖וֹת אֱלִילִ֥ים אִלְּמִֽים׃ ס

‎<span id="019">19</span> ‏ה֣וֹי אֹמֵ֤ר לָעֵץ֙ הָקִ֔יצָה ע֖וּרִי
לְאֶ֣בֶן דּוּמָ֑ם ה֣וּא יוֹרֶ֔ה הִנֵּה־ה֗וּא תָּפוּשׂ֙ זָהָ֣ב וָכֶ֔סֶף
וְכָל־ר֖וּחַ אֵ֥ין בְּקִרְבּֽוֹ׃

‎<span id="020">20</span> ‏וַֽיהוָ֖ה בְּהֵיכַ֣ל קָדְשׁ֑וֹ הַ֥ס
מִפָּנָ֖יו כָּל־הָאָֽרֶץ׃ פ

1 ‘al-mišəmarətî ’e‘ĕmōḏâ wə’eṯəyaṣṣəḇâ ‘al-māṣwōr wa’ăṣapeh lirə’wōṯ
mah-yəḏaber-bî ûmâ ’āšîḇ ‘al-twōḵ<sup>a</sup>ḥətî:

2 wayy<sup>a</sup>‘ănēnî yəhwâ wayyō’mer kəṯwōḇ ḥāzwōn ûḇā’ēr
‘al-halluḥwōṯ ləm<sup>a</sup>‘an yārûṣ qwōrē’ ḇwō:

3 kî ‘wōḏ ḥāzwōn lammwō‘ēḏ wəyāfēḥa laqqēṣ wəlō’ yəḵazzēḇ
’im-yiṯəmahəmāh ḥakēh-lwō kî-ḇō’ yāḇō’ lō’ yə’<sup>a</sup>ḥēr:

4 hinnēh ‘upəlâ lō’-yāšərâ nafəšwō bwō wəṣadîq be’ĕmûnāṯwō yiḥəyeh:

5 wə’af kî-hayyayin bwōḡēḏ geḇer yâîr wəlō’ yinəweh ’ăšer hirəḥîḇ
kišə’wōl nafəšwō wəhû’ ḵammāweṯ wəlō’ yiśəbā‘ wayye’ĕsōf ’ēlāyw
kāl-hagwōyim wayyiqəbōṣ ’ēlāyw kāl-hā‘ammîm:

6 hălwō’-’ēlleh ḵullām ‘ālāyw māšāl yiśśā’û ûməlîṣâ ḥîḏwōṯ lwō wəyō’mar
hwōy hammarəbeh llō’-lwō ‘aḏ-māṯay ûmaḵəbîḏ ‘ālāyw ‘aḇəṭîṭ:

7 hălwō’ feṯ<sup>a</sup>‘ yāqûmû nōšəḵeyḵā wəyiqəṣû
məz<sup>a</sup>‘əzə‘eyḵā wəhāyîṯā liməšisswōṯ lāmwō:

8 kî ’atâ šallwōṯā gwōyim rabîm yəšāllûḵā kāl-yeṯer ‘ammîm midəmê ’āḏām
w<sup>a</sup>ḥămas-’ereṣ qirəyâ wəḵāl-yōšəḇê ḇāh: f

9 hwōy bōṣē‘a beṣ<sup>a</sup>‘ rā‘ ləḇêṯwō lāśûm bammārwōm qinnwō
ləhinnāṣēl mikaf-rā‘:

10 yā‘aṣətā bōšeṯ ləḇêṯeḵā qəṣwōṯ-‘ammîm rabîm wəḥwōṭē’ nafəšeḵā:

11 kî-’eḇen miqqîr tizə‘āq wəḵāfîs mē‘ēṣ y<sup>a</sup>‘ănennâ: f

12 hwōy bōneh ‘îr bəḏāmîm wəḵwōnēn qirəyâ bə‘awəlâ:

13 hălwō’ hinnēh mē’ēṯ yəhwâ ṣəḇā’wōṯ wəyîḡə‘û ‘ammîm bəḏê-’ēš ûlə’ummîm
bəḏê-rîq yi‘āfû:

14 kî timmālē’ hā’āreṣ lāḏ<sup>a</sup>‘aṯ ’eṯ-kəḇwōḏ yəhwâ kammayim
yəḵassû ‘al-yām: s

15 hwōy mašəqēh rē‘ēhû məsapēḥa ḥămāṯəḵā wə’af šakēr ləm<sup>a</sup>‘an
habîṭ ‘al-mə‘wōrêhem:

16 śāḇ<sup>a</sup>‘ətā qālwōn mikāḇwōḏ šəṯēh ḡam-’atâ wəhē‘ārēl tisswōḇ
‘āleyḵā kwōs yəmîn yəhwâ wəqîqālwōn ‘al-kəḇwōḏeḵā:

17 kî ḥămas ləḇānwōn yəḵasseḵḵā wəšōḏ bəhēmwōṯ yəḥîṯan midəmê ’āḏām
w<sup>a</sup>ḥămas-’ereṣ qirəyâ wəḵāl-yōšəḇê ḇāh: s

18 mâ-hwō‘îl pesel kî fəsālwō yōṣərwō massēḵâ ûmwōreh ššāqer kî
ḇāṭ<sup>a</sup>ḥ yōṣēr yiṣərwō ‘ālāyw l<sup>a</sup>‘ăśwōṯ ’ĕlîlîm
’illəmîm: s

19 hwōy ’ōmēr lā‘ēṣ hāqîṣâ ‘ûrî lə’eḇen dûmām hû’ ywōreh hinnēh-hû’
tāfûś zâāḇ wāḵesef wəḵāl-rûḥa ’ên bəqirəbwō:

20 wayhwâ bəhêḵal qāḏəšwō has mipānāyw kāl-hā’āreṣ: f

------------------------------------------------------------------------

[Next: Habakkuk (Chavaquq) Chapter 3](hab003)
