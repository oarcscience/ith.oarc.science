[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa005)  [KJV](../kjv/isa005)  [Sep](../sep/isa005) 
[Vul](../vul/isa005)   
  
[Isaiah (Yisheyah) Index](isa)  
  [Previous](isa004)  [Next](isa006) 

------------------------------------------------------------------------

### Tanach (Hebrew): Isaiah (Yisheyah) Chapter 5

‎<span id="001">1</span> ‏אָשִׁ֤ירָה נָּא֙ לִֽידִידִ֔י שִׁירַ֥ת דּוֹדִ֖י
לְכַרְמ֑וֹ כֶּ֛רֶם הָיָ֥ה לִֽידִידִ֖י בְּקֶ֥רֶן בֶּן־שָֽׁמֶן׃

‎<span id="002">2</span> ‏וַֽיְעַזְּקֵ֣הוּ וַֽיְסַקְּלֵ֗הוּ
וַיִּטָּעֵ֙הוּ֙ שֹׂרֵ֔ק וַיִּ֤בֶן מִגְדָּל֙ בְּתוֹכ֔וֹ וְגַם־יֶ֖קֶב
חָצֵ֣ב בּ֑וֹ וַיְקַ֛ו לַעֲשׂ֥וֹת עֲנָבִ֖ים וַיַּ֥עַשׂ בְּאֻשִֽׁים׃

‎<span id="003">3</span> ‏וְעַתָּ֛ה יוֹשֵׁ֥ב יְרוּשָׁלִַ֖ם וְאִ֣ישׁ
יְהוּדָ֑ה שִׁפְטוּ־נָ֕א בֵּינִ֖י וּבֵ֥ין כַּרְמִֽי׃

‎<span id="004">4</span> ‏מַה־לַּעֲשׂ֥וֹת עוֹד֙ לְכַרְמִ֔י וְלֹ֥א
עָשִׂ֖יתִי בּ֑וֹ מַדּ֧וּעַ קִוֵּ֛יתִי לַעֲשׂ֥וֹת עֲנָבִ֖ים וַיַּ֥עַשׂ
בְּאֻשִֽׁים׃

‎<span id="005">5</span> ‏וְעַתָּה֙ אוֹדִֽיעָה־נָּ֣א אֶתְכֶ֔ם אֵ֛ת
אֲשֶׁר־אֲנִ֥י עֹשֶׂ֖ה לְכַרְמִ֑י הָסֵ֤ר מְשׂוּכָּתוֹ֙ וְהָיָ֣ה לְבָעֵ֔ר
פָּרֹ֥ץ גְּדֵר֖וֹ וְהָיָ֥ה לְמִרְמָֽס׃

‎<span id="006">6</span> ‏וַאֲשִׁיתֵ֣הוּ בָתָ֗ה לֹ֤א יִזָּמֵר֙ וְלֹ֣א
יֵעָדֵ֔ר וְעָלָ֥ה שָׁמִ֖יר וָשָׁ֑יִת וְעַ֤ל הֶעָבִים֙ אֲצַוֶּ֔ה
מֵהַמְטִ֥יר עָלָ֖יו מָטָֽר׃

‎<span id="007">7</span> ‏כִּ֣י כֶ֜רֶם יְהוָ֤ה צְבָאוֹת֙ בֵּ֣ית
יִשְׂרָאֵ֔ל וְאִ֣ישׁ יְהוּדָ֔ה נְטַ֖ע שַׁעֲשׁוּעָ֑יו וַיְקַ֤ו
לְמִשְׁפָּט֙ וְהִנֵּ֣ה מִשְׂפָּ֔ח לִצְדָקָ֖ה וְהִנֵּ֥ה צְעָקָֽה׃ ס

‎<span id="008">8</span> ‏ה֗וֹי מַגִּיעֵ֥י בַ֙יִת֙ בְּבַ֔יִת שָׂדֶ֥ה
בְשָׂדֶ֖ה יַקְרִ֑יבוּ עַ֚ד אֶ֣פֶס מָק֔וֹם וְהֽוּשַׁבְתֶּ֥ם לְבַדְּכֶ֖ם
בְּקֶ֥רֶב הָאָֽרֶץ׃

‎<span id="009">9</span> ‏בְּאָזְנָ֖י יְהוָ֣ה צְבָא֑וֹת אִם־לֹ֞א
בָּתִּ֤ים רַבִּים֙ לְשַׁמָּ֣ה יִֽהְי֔וּ גְּדֹלִ֥ים וְטוֹבִ֖ים מֵאֵ֥ין
יוֹשֵֽׁב׃

‎<span id="010">10</span> ‏כִּ֗י עֲשֶׂ֙רֶת֙ צִמְדֵּי־כֶ֔רֶם יַעֲשׂ֖וּ
בַּ֣ת אֶחָ֑ת וְזֶ֥רַע חֹ֖מֶר יַעֲשֶׂ֥ה אֵיפָֽה׃ פ

‎<span id="011">11</span> ‏ה֛וֹי מַשְׁכִּימֵ֥י בַבֹּ֖קֶר שֵׁכָ֣ר
יִרְדֹּ֑פוּ מְאַחֲרֵ֣י בַנֶּ֔שֶׁף יַ֖יִן יַדְלִיקֵֽם׃

‎<span id="012">12</span> ‏וְהָיָ֨ה כִנּ֜וֹר וָנֶ֗בֶל תֹּ֧ף וְחָלִ֛יל
וָיַ֖יִן מִשְׁתֵּיהֶ֑ם וְאֵ֨ת פֹּ֤עַל יְהוָה֙ לֹ֣א יַבִּ֔יטוּ
וּמַעֲשֵׂ֥ה יָדָ֖יו לֹ֥א רָאֽוּ׃

‎<span id="013">13</span> ‏לָכֵ֛ן גָּלָ֥ה עַמִּ֖י מִבְּלִי־דָ֑עַת
וּכְבוֹדוֹ֙ מְתֵ֣י רָעָ֔ב וַהֲמוֹנ֖וֹ צִחֵ֥ה צָמָֽא׃

‎<span id="014">14</span> ‏לָכֵ֗ן הִרְחִ֤יבָה שְּׁאוֹל֙ נַפְשָׁ֔הּ
וּפָעֲרָ֥ה פִ֖יהָ לִבְלִי־חֹ֑ק וְיָרַ֨ד הֲדָרָ֧הּ וַהֲמוֹנָ֛הּ
וּשְׁאוֹנָ֖הּ וְעָלֵ֥ז בָּֽהּ׃

‎<span id="015">15</span> ‏וַיִּשַּׁ֥ח אָדָ֖ם וַיִּשְׁפַּל־אִ֑ישׁ
וְעֵינֵ֥י גְבֹהִ֖ים תִּשְׁפַּֽלְנָה׃

‎<span id="016">16</span> ‏וַיִּגְבַּ֛ה<sup>1</sup> יְהוָ֥ה צְבָא֖וֹת
בַּמִּשְׁפָּ֑ט וְהָאֵל֙ הַקָּד֔וֹשׁ נִקְדָּ֖שׁ בִּצְדָקָֽה׃

‎<span id="017">17</span> ‏וְרָע֥וּ כְבָשִׂ֖ים כְּדָבְרָ֑ם וְחָרְב֥וֹת
מֵחִ֖ים גָּרִ֥ים יֹאכֵֽלוּ׃

‎<span id="018">18</span> ‏ה֛וֹי מֹשְׁכֵ֥י הֶֽעָוֹ֖ן בְּחַבְלֵ֣י
הַשָּׁ֑וְא וְכַעֲב֥וֹת הָעֲגָלָ֖ה חַטָּאָֽה׃

‎<span id="019">19</span> ‏הָאֹמְרִ֗ים יְמַהֵ֧ר׀ יָחִ֛ישָׁה מַעֲשֵׂ֖הוּ
לְמַ֣עַן נִרְאֶ֑ה וְתִקְרַ֣ב וְתָב֗וֹאָה עֲצַ֛ת קְד֥וֹשׁ יִשְׂרָאֵ֖ל
וְנֵדָֽעָה׃ ס

‎<span id="020">20</span> ‏ה֣וֹי הָאֹמְרִ֥ים לָרַ֛ע ט֖וֹב וְלַטּ֣וֹב
רָ֑ע שָׂמִ֨ים חֹ֤שֶׁךְ לְאוֹר֙ וְא֣וֹר לְחֹ֔שֶׁךְ שָׂמִ֥ים מַ֛ר
לְמָת֖וֹק וּמָת֥וֹק לְמָֽר׃ ס

‎<span id="021">21</span> ‏ה֖וֹי חֲכָמִ֣ים בְּעֵֽינֵיהֶ֑ם וְנֶ֥גֶד
פְּנֵיהֶ֖ם נְבֹנִֽים׃

‎<span id="022">22</span> ‏ה֕וֹי גִּבּוֹרִ֖ים לִשְׁתּ֣וֹת יָ֑יִן
וְאַנְשֵׁי־חַ֖יִל לִמְסֹ֥ךְ שֵׁכָֽר׃

‎<span id="023">23</span> ‏מַצְדִּיקֵ֥י רָשָׁ֖ע עֵ֣קֶב שֹׁ֑חַד
וְצִדְקַ֥ת צַדִּיקִ֖ים יָסִ֥ירוּ מִמֶּֽנּוּ׃ ס

‎<span id="024">24</span> ‏לָכֵן֩ כֶּאֱכֹ֨ל קַ֜שׁ לְשׁ֣וֹן אֵ֗שׁ
וַחֲשַׁ֤שׁ לֶֽהָבָה֙ יִרְפֶּ֔ה שָׁרְשָׁם֙ כַּמָּ֣ק יִֽהְיֶ֔ה וּפִרְחָ֖ם
כָּאָבָ֣ק יַעֲלֶ֑ה כִּ֣י מָאֲס֗וּ אֵ֚ת תּוֹרַת֙ יְהוָ֣ה צְבָא֔וֹת וְאֵ֛ת
אִמְרַ֥ת קְדֽוֹשׁ־יִשְׂרָאֵ֖ל נִאֵֽצוּ׃

‎<span id="025">25</span> ‏עַל־כֵּ֡ן חָרָה֩ אַף־יְהוָ֨ה בְּעַמּ֜וֹ
וַיֵּ֣ט יָד֧וֹ עָלָ֣יו וַיַּכֵּ֗הוּ וַֽיִּרְגְּזוּ֙ הֶֽהָרִ֔ים וַתְּהִ֧י
נִבְלָתָ֛ם כַּסּוּחָ֖ה בְּקֶ֣רֶב חוּצ֑וֹת בְּכָל־זֹאת֙ לֹא־שָׁ֣ב אַפּ֔וֹ
וְע֖וֹד יָד֥וֹ נְטוּיָֽה׃

‎<span id="026">26</span> ‏וְנָֽשָׂא־נֵ֤ס לַגּוֹיִם֙ מֵרָח֔וֹק וְשָׁ֥רַק
ל֖וֹ מִקְצֵ֣ה הָאָ֑רֶץ וְהִנֵּ֥ה מְהֵרָ֖ה קַ֥ל יָבֽוֹא׃

‎<span id="027">27</span> ‏אֵין־עָיֵ֤ף וְאֵין־כּוֹשֵׁל֙ בּ֔וֹ לֹ֥א
יָנ֖וּם וְלֹ֣א יִישָׁ֑ן וְלֹ֤א נִפְתַּח֙ אֵז֣וֹר חֲלָצָ֔יו וְלֹ֥א
נִתַּ֖ק שְׂר֥וֹךְ נְעָלָֽיו׃

‎<span id="028">28</span> ‏אֲשֶׁ֤ר חִצָּיו֙ שְׁנוּנִ֔ים
וְכָל־קַשְּׁתֹתָ֖יו דְּרֻכ֑וֹת פַּרְס֤וֹת סוּסָיו֙ כַּצַּ֣ר נֶחְשָׁ֔בוּ
וְגַלְגִּלָּ֖יו כַּסּוּפָֽה׃

‎<span id="029">29</span> ‏שְׁאָגָ֥ה ל֖וֹ כַּלָּבִ֑יא ושאג יִשְׁאַ֨ג
כַּכְּפִירִ֤ים וְיִנְהֹם֙ וְיֹאחֵ֣ז טֶ֔רֶף וְיַפְלִ֖יט וְאֵ֥ין מַצִּֽיל׃

‎<span id="030">30</span> ‏וְיִנְהֹ֥ם עָלָ֛יו בַּיּ֥וֹם הַה֖וּא
כְּנַהֲמַת־יָ֑ם וְנִבַּ֤ט לָאָ֙רֶץ֙ וְהִנֵּה־חֹ֔שֶׁךְ צַ֣ר וָא֔וֹר
חָשַׁ֖ךְ בַּעֲרִיפֶֽיהָ׃ פ

1 ’āšîrâ nnā’ lîḏîḏî šîraṯ dwōḏî ləḵarəmwō kerem hāyâ lîḏîḏî bəqeren
ben-šāmen:

2 wayə‘azzəqēhû wayəsaqqəlēhû wayyiṭṭā‘ēhû śōrēq wayyiḇen miḡədāl
bəṯwōḵwō wəḡam-yeqeḇ ḥāṣēḇ bwō wayəqaw l<sup>a</sup>‘ăśwōṯ ‘ănāḇîm
wayy<sup>a</sup>‘aś bə’ušîm:

3 wə‘atâ ywōšēḇ yərûšālaim wə’îš yəhûḏâ šifəṭû-nā’ bênî ûḇên karəmî:

4 mah-ll<sup>a</sup>‘ăśwōṯ ‘wōḏ ləḵarəmî wəlō’ ‘āśîṯî bwō madû‘a qiûêṯî
l<sup>a</sup>‘ăśwōṯ ‘ănāḇîm wayy<sup>a</sup>‘aś bə’ušîm:

5 wə‘atâ ’wōḏî‘â-nnā’ ’eṯəḵem ’ēṯ ’ăšer-’ănî ‘ōśeh ləḵarəmî hāsēr
məśûkāṯwō wəhāyâ ləḇā‘ēr pārōṣ gəḏērwō wəhāyâ ləmirəmās:

6 wa’ăšîṯēhû ḇāṯâ lō’ yizzāmēr wəlō’ yē‘āḏēr wə‘ālâ šāmîr wāšāyiṯ wə‘al
he‘āḇîm ’ăṣaûeh mēhaməṭîr ‘ālāyw māṭār:

7 kî ḵerem yəhwâ ṣəḇā’wōṯ bêṯ yiśərā’ēl wə’îš yəhûḏâ nəṭ<sup>a</sup>‘
š<sup>a</sup>‘ăšû‘āyw wayəqaw ləmišəpāṭ wəhinnēh miśəpāḥ liṣəḏāqâ
wəhinnēh ṣə‘āqâ: s

8 hwōy magî‘ê ḇayiṯ bəḇayiṯ śāḏeh ḇəśāḏeh yaqərîḇû ‘aḏ ’efes māqwōm
wəhûšaḇətem ləḇadəḵem bəqereḇ hā’āreṣ:

9 bə’āzənāy yəhwâ ṣəḇā’wōṯ ’im-lō’ bātîm rabîm ləšammâ yihəyû gəḏōlîm
wəṭwōḇîm mē’ên ywōšēḇ:

10 kî ‘ăśereṯ ṣimədê-ḵerem y<sup>a</sup>‘ăśû baṯ ’eḥāṯ
wəzer<sup>a</sup>‘ ḥōmer y<sup>a</sup>‘ăśeh ’êfâ: f

11 hwōy mašəkîmê ḇabōqer šēḵār yirədōfû mə’<sup>a</sup>ḥărê ḇannešef
yayin yaḏəlîqēm:

12 wəhāyâ ḵinnwōr wāneḇel tōf wəḥālîl wāyayin mišətêhem wə’ēṯ pō‘al
yəhwâ lō’ yabîṭû ûm<sup>a</sup>‘ăśēh yāḏāyw lō’ rā’û:

13 lāḵēn gālâ ‘ammî mibəlî-ḏā‘aṯ ûḵəḇwōḏwō məṯê rā‘āḇ wahămwōnwō ṣiḥēh
ṣāmā’:

14 lāḵēn hirəḥîḇâ ššə’wōl nafəšāh ûfā‘ărâ fîhā liḇəlî-ḥōq wəyāraḏ
hăḏārāh wahămwōnāh ûšə’wōnāh wə‘ālēz bāh:

15 wayyišš<sup>a</sup>ḥ ’āḏām wayyišəpal-’îš wə‘ênê ḡəḇōhîm tišəpalənâ:

16 wayyiḡəbah<sup>1</sup> yəhwâ ṣəḇā’wōṯ bammišəpāṭ wəhā’ēl haqqāḏwōš
niqədāš biṣəḏāqâ:

17 wərā‘û ḵəḇāśîm kəḏāḇərām wəḥārəḇwōṯ mēḥîm gārîm yō’ḵēlû:

18 hwōy mōšəḵê he‘āwōn bəḥaḇəlê haššāwə’ wəḵ<sup>a</sup>‘ăḇwōṯ hā‘ăḡālâ
ḥaṭṭā’â:

19 hā’ōmərîm yəmahēr\| yāḥîšâ m<sup>a</sup>‘ăśēhû ləm<sup>a</sup>‘an
nirə’eh wəṯiqəraḇ wəṯāḇwō’â ‘ăṣaṯ qəḏwōš yiśərā’ēl wənēḏā‘â: s

20 hwōy hā’ōmərîm lār<sup>a</sup>‘ ṭwōḇ wəlaṭṭwōḇ rā‘ śāmîm ḥōšeḵə
lə’wōr wə’wōr ləḥōšeḵə śāmîm mar ləmāṯwōq ûmāṯwōq ləmār: s

21 hwōy ḥăḵāmîm bə‘ênêhem wəneḡeḏ pənêhem nəḇōnîm:

22 hwōy gibwōrîm lišətwōṯ yāyin wə’anəšê-ḥayil liməsōḵə šēḵār:

23 maṣədîqê rāšā‘ ‘ēqeḇ šōḥaḏ wəṣiḏəqaṯ ṣadîqîm yāsîrû mimmennû: s

24 lāḵēn ke’ĕḵōl qaš ləšwōn ’ēš w<sup>a</sup>ḥăšaš lehāḇâ yirəpeh
šārəšām kammāq yihəyeh ûfirəḥām kā’āḇāq y<sup>a</sup>‘ăleh kî mā’ăsû ’ēṯ
twōraṯ yəhwâ ṣəḇā’wōṯ wə’ēṯ ’iməraṯ qəḏwōš-yiśərā’ēl ni’ēṣû:

25 ‘al-kēn ḥārâ ’af-yəhwâ bə‘ammwō wayyēṭ yāḏwō ‘ālāyw wayyakēhû
wayyirəgəzû hehārîm watəhî niḇəlāṯām kassûḥâ bəqereḇ ḥûṣwōṯ bəḵāl-zō’ṯ
lō’-šāḇ ’apwō wə‘wōḏ yāḏwō nəṭûyâ:

26 wənāśā’-nēs lagwōyim mērāḥwōq wəšāraq lwō miqəṣēh hā’āreṣ wəhinnēh
məhērâ qal yāḇwō’:

27 ’ên-‘āyēf wə’ên-kwōšēl bwō lō’ yānûm wəlō’ yîšān wəlō’
nifət<sup>a</sup>ḥ ’ēzwōr ḥălāṣāyw wəlō’ nitaq śərwōḵə nə‘ālāyw:

28 ’ăšer ḥiṣṣāyw šənûnîm wəḵāl-qaššəṯōṯāyw dəruḵwōṯ parəswōṯ sûsāyw
kaṣṣar neḥəšāḇû wəḡaləgillāyw kassûfâ:

29 šə’āḡâ lwō kallāḇî’ wəšā’aḡ yišə’aḡ kakəfîrîm wəyinəhōm wəyō’ḥēz
ṭeref wəyafəlîṭ wə’ên maṣṣîl:

30 wəyinəhōm ‘ālāyw bayywōm hahû’ kənahămaṯ-yām wənibaṭ lā’āreṣ
wəhinnēh-ḥōšeḵə ṣar wā’wōr ḥāšaḵə b<sup>a</sup>‘ărîfeyhā: f

------------------------------------------------------------------------

[Next: Isaiah (Yisheyah) Chapter 6](isa006)
