[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/job034)  [KJV](../kjv/job034)  [Sep](../sep/job034) 
[Vul](../vul/job034)   
  
[Job (Iyov) Index](job)  
  [Previous](job033)  [Next](job035) 

------------------------------------------------------------------------

### Tanach (Hebrew): Job (Iyov) Chapter 34

‎<span id="001">1</span> ‏וַיַּ֥עַן אֱלִיה֗וּא וַיֹּאמַֽר׃

‎<span id="002">2</span> ‏שִׁמְע֣וּ חֲכָמִ֣ים מִלָּ֑י וְ֝יֹדְעִ֗ים
הַאֲזִ֥ינוּ לִֽי׃

‎<span id="003">3</span> ‏כִּי־אֹ֭זֶן<sup>3</sup> מִלִּ֣ין תִּבְחָ֑ן
וְ֝חֵ֗ךְ יִטְעַ֥ם לֶאֱכֹֽל׃

‎<span id="004">4</span> ‏מִשְׁפָּ֥ט נִבְחֲרָה־לָּ֑נוּ נֵדְעָ֖ה
בֵינֵ֣ינוּ מַה־טּֽוֹב׃

‎<span id="005">5</span> ‏כִּֽי־אָ֭מַר אִיּ֣וֹב צָדַ֑קְתִּי וְ֝אֵ֗ל
הֵסִ֥יר מִשְׁפָּטִֽי׃

‎<span id="006">6</span> ‏עַל־מִשְׁפָּטִ֥י אֲכַזֵּ֑ב אָנ֖וּשׁ חִצִּ֣י
בְלִי־פָֽשַׁע׃

‎<span id="007">7</span> ‏מִי־גֶ֥בֶר כְּאִיּ֑וֹב יִֽשְׁתֶּה־לַּ֥עַג
כַּמָּֽיִם׃

‎<span id="008">8</span> ‏וְאָרַ֣ח לְ֭חֶבְרָה עִם־פֹּ֣עֲלֵי אָ֑וֶן
וְ֝לָלֶ֗כֶת עִם־אַנְשֵׁי־רֶֽשַׁע׃

‎<span id="009">9</span> ‏כִּֽי־אָ֭מַר לֹ֣א יִסְכָּן־גָּ֑בֶר
בִּ֝רְצֹת֗וֹ עִם־אֱלֹהִֽים׃

‎<span id="010">10</span> ‏לָכֵ֤ן׀ אַ֥נֲשֵׁ֥י<sup>3</sup> לֵבָ֗ב
שִׁמְע֫וּ לִ֥י חָלִ֖לָה לָאֵ֥ל מֵרֶ֗שַׁע וְשַׁדַּ֥י מֵעָֽוֶל׃

‎<span id="011">11</span> ‏כִּ֤י פֹ֣עַל אָ֭דָם יְשַׁלֶּם־ל֑וֹ
וּֽכְאֹ֥רַח אִ֝֗ישׁ יַמְצִאֶֽנּוּ׃

‎<span id="012">12</span> ‏אַף־אָמְנָ֗ם אֵ֥ל לֹֽא־יַרְשִׁ֑יעַ
וְ֝שַׁדַּ֗י לֹֽא־יְעַוֵּ֥ת מִשְׁפָּֽט׃

‎<span id="013">13</span> ‏מִֽי־פָקַ֣ד עָלָ֣יו אָ֑רְצָה וּמִ֥י שָׂ֝֗ם
תֵּבֵ֥ל כֻּלָּֽהּ׃

‎<span id="014">14</span> ‏אִם־יָשִׂ֣ים אֵלָ֣יו לִבּ֑וֹ רוּח֥וֹ
וְ֝נִשְׁמָת֗וֹ אֵלָ֥יו יֶאֱסֹֽף׃

‎<span id="015">15</span> ‏יִגְוַ֣ע כָּל־בָּשָׂ֣ר יָ֑חַד וְ֝אָדָ֗ם
עַל־עָפָ֥ר יָשֽׁוּב׃

‎<span id="016">16</span> ‏וְאִם־בִּ֥ינָה שִׁמְעָה־זֹּ֑את הַ֝אֲזִ֗ינָה
לְק֣וֹל מִלָּֽי׃

‎<span id="017">17</span> ‏הַאַ֬ף שׂוֹנֵ֣א מִשְׁפָּ֣ט יַחֲב֑וֹשׁ
וְאִם־צַדִּ֖יק כַּבִּ֣יר תַּרְשִֽׁיעַ׃

‎<span id="018">18</span> ‏הַאֲמֹ֣ר לְמֶ֣לֶךְ בְּלִיָּ֑עַל רָ֝שָׁ֗ע
אֶל־נְדִיבִֽים׃

‎<span id="019">19</span> ‏אֲשֶׁ֤ר לֹֽא־נָשָׂ֨א׀ פְּנֵ֥י שָׂרִ֗ים וְלֹ֣א
נִכַּר־שׁ֖וֹעַ לִפְנֵי־דָ֑ל כִּֽי־מַעֲשֵׂ֖ה יָדָ֣יו כֻּלָּֽם׃

‎<span id="020">20</span> ‏רֶ֤גַע׀ יָמֻתוּ֮ וַחֲצ֪וֹת לָ֥יְלָה
יְגֹעֲשׁ֣וּ עָ֣ם וְיַעֲבֹ֑רוּ וְיָסִ֥ירוּ אַ֝בִּ֗יר לֹ֣א בְיָֽד׃

‎<span id="021">21</span> ‏כִּי־עֵ֭ינָיו עַל־דַּרְכֵי־אִ֑ישׁ
וְֽכָל־צְעָדָ֥יו<sup>3</sup> יִרְאֶֽה׃

‎<span id="022">22</span> ‏אֵֽין־חֹ֖שֶׁךְ וְאֵ֣ין צַלְמָ֑וֶת לְהִסָּ֥תֶר
שָׁ֝֗ם פֹּ֣עֲלֵי אָֽוֶן׃

‎<span id="023">23</span> ‏כִּ֤י לֹ֣א עַל־אִ֭ישׁ יָשִׂ֣ים ע֑וֹד
לַהֲלֹ֥ךְ אֶל־אֵ֝֗ל בַּמִּשְׁפָּֽט׃

‎<span id="024">24</span> ‏יָרֹ֣עַ כַּבִּירִ֣ים לֹא־חֵ֑קֶר וַיַּעֲמֵ֖ד
אֲחֵרִ֣ים תַּחְתָּֽם׃

‎<span id="025">25</span> ‏לָכֵ֗ן יַ֭כִּיר מַעְבָּֽדֵיהֶ֑ם וְהָ֥פַךְ
לַ֝֗יְלָה וְיִדַּכָּֽאוּ׃

‎<span id="026">26</span> ‏תַּֽחַת־רְשָׁעִ֥ים סְפָקָ֗ם בִּמְק֥וֹם
רֹאִֽים׃

‎<span id="027">27</span> ‏אֲשֶׁ֣ר עַל־כֵּ֭ן סָ֣רוּ מֵֽאַחֲרָ֑יו
וְכָל־דְּ֝רָכָ֗יו לֹ֣א הִשְׂכִּֽילוּ׃

‎<span id="028">28</span> ‏לְהָבִ֣יא עָ֭לָיו צַֽעֲקַת־דָּ֑ל וְצַעֲקַ֖ת
עֲנִיִּ֣ים יִשְׁמָֽע׃

‎<span id="029">29</span> ‏וְה֤וּא יַשְׁקִ֨ט׀ וּמִ֥י יַרְשִׁ֗עַ
וְיַסְתֵּ֣ר פָּ֭נִים וּמִ֣י יְשׁוּרֶ֑נּוּ וְעַל־גּ֖וֹי וְעַל־אָדָ֣ם
יָֽחַד׃

‎<span id="030">30</span> ‏מִ֭מְּלֹךְ אָדָ֥ם חָנֵ֗ף מִמֹּ֥קְשֵׁי עָֽם׃

‎<span id="031">31</span> ‏כִּֽי־אֶל־אֵ֭ל הֶאָמַ֥ר נָשָׂ֗אתִי לֹ֣א
אֶחְבֹּֽל׃

‎<span id="032">32</span> ‏בִּלְעֲדֵ֣י אֶ֭חֱזֶה אַתָּ֣ה הֹרֵ֑נִי
אִֽם־עָ֥וֶל פָּ֝עַ֗לְתִּי לֹ֣א אֹסִֽיף׃

‎<span id="033">33</span> ‏הַֽמֵעִמְּךָ֬ יְשַׁלְמֶ֨נָּה כִּֽי־מָאַ֗סְתָּ
כִּי־אַתָּ֣ה תִבְחַ֣ר וְלֹא־אָ֑נִי וּֽמַה־יָדַ֥עְתָּ דַבֵּֽר׃

‎<span id="034">34</span> ‏אַנְשֵׁ֣י לֵ֭בָב יֹ֣אמְרוּ לִ֑י וְגֶ֥בֶר
חָ֝כָ֗ם שֹׁמֵ֥עַֽ לִֽי׃

‎<span id="035">35</span> ‏אִ֭יּוֹב לֹא־בְדַ֣עַת יְדַבֵּ֑ר וּ֝דְבָרָ֗יו
לֹ֣א בְהַשְׂכֵּֽיל׃

‎<span id="036">36</span> ‏אָבִ֗י יִבָּחֵ֣ן אִיּ֣וֹב עַד־נֶ֑צַח
עַל־תְּ֝שֻׁבֹ֗ת בְּאַנְשֵׁי־אָֽוֶן׃

‎<span id="037">37</span> ‏כִּ֥י יֹ֘סִ֤יף עַֽל־חַטָּאת֣וֹ פֶ֭שַׁע
בֵּינֵ֣ינוּ יִסְפּ֑וֹק וְיֶ֖רֶב אֲמָרָ֣יו לָאֵֽל׃ ס

1 wayy<sup>a</sup>‘an ’ĕlîhû’ wayyō’mar:

2 šimə‘û ḥăḵāmîm millāy wəyōḏə‘îm ha’ăzînû lî:

3 kî-’ōzen<sup>3</sup> millîn tiḇəḥān wəḥēḵə yiṭə‘am le’ĕḵōl:

4 mišəpāṭ niḇəḥărâ-llānû nēḏə‘â ḇênênû mah-ṭṭwōḇ:

5 kî-’āmar ’îywōḇ ṣāḏaqətî wə’ēl hēsîr mišəpāṭî:

6 ‘al-mišəpāṭî ’ăḵazzēḇ ’ānûš ḥiṣṣî ḇəlî-fāš<sup>a</sup>‘:

7 mî-ḡeḇer kə’îywōḇ yišəteh-ll<sup>a</sup>‘aḡ kammāyim:

8 wə’ār<sup>a</sup>ḥ ləḥeḇərâ ‘im-pō‘ălê ’āwen wəlāleḵeṯ
‘im-’anəšê-reš<sup>a</sup>‘:

9 kî-’āmar lō’ yisəkān-gāḇer birəṣōṯwō ‘im-’ĕlōhîm:

10 lāḵēn\| ’anăšê<sup>3</sup> lēḇāḇ šimə‘û lî ḥālilâ lā’ēl
mēreš<sup>a</sup>‘ wəšaday mē‘āwel:

11 kî fō‘al ’āḏām yəšallem-lwō ûḵə’ōr<sup>a</sup>ḥ ’îš yaməṣi’ennû:

12 ’af-’āmənām ’ēl lō’-yarəšî‘a wəšaday lō’-yə‘aûēṯ mišəpāṭ:

13 mî-fāqaḏ ‘ālāyw ’ārəṣâ ûmî śām tēḇēl kullāh:

14 ’im-yāśîm ’ēlāyw libwō rûḥwō wənišəmāṯwō ’ēlāyw ye’ĕsōf:

15 yiḡəw<sup>a</sup>‘ kāl-bāśār yāḥaḏ wə’āḏām ‘al-‘āfār yāšûḇ:

16 wə’im-bînâ šimə‘â-zzō’ṯ ha’ăzînâ ləqwōl millāy:

17 ha’af śwōnē’ mišəpāṭ y<sup>a</sup>ḥăḇwōš wə’im-ṣadîq kabîr tarəšî‘a:

18 ha’ămōr ləmeleḵə bəlîyā‘al rāšā‘ ’el-nəḏîḇîm:

19 ’ăšer lō’-nāśā’\| pənê śārîm wəlō’ nikar-šwō‘a lifənê-ḏāl
kî-m<sup>a</sup>‘ăśēh yāḏāyw kullām:

20 reḡ<sup>a</sup>‘\| yāmuṯû w<sup>a</sup>ḥăṣwōṯ lāyəlâ yəḡō‘ăšû ‘ām
wəy<sup>a</sup>‘ăḇōrû wəyāsîrû ’abîr lō’ ḇəyāḏ:

21 kî-‘ênāyw ‘al-darəḵê-’îš wəḵāl-ṣə‘āḏāyw<sup>3</sup> yirə’eh:

22 ’ên-ḥōšeḵə wə’ên ṣaləmāweṯ ləhissāṯer šām pō‘ălê ’āwen:

23 kî lō’ ‘al-’îš yāśîm ‘wōḏ lahălōḵə ’el-’ēl bammišəpāṭ:

24 yārō‘a kabîrîm lō’-ḥēqer wayy<sup>a</sup>‘ămēḏ ’ăḥērîm
t<sup>a</sup>ḥətām:

25 lāḵēn yakîr m<sup>a</sup>‘əbāḏêhem wəhāfaḵə layəlâ wəyidakā’û:

26 t<sup>a</sup>ḥaṯ-rəšā‘îm səfāqām biməqwōm rō’îm:

27 ’ăšer ‘al-kēn sārû mē’<sup>a</sup>ḥărāyw wəḵāl-dərāḵāyw lō’ hiśəkîlû:

28 ləhāḇî’ ‘ālāyw ṣ<sup>a</sup>‘ăqaṯ-dāl wəṣ<sup>a</sup>‘ăqaṯ ‘ănîyîm
yišəmā‘:

29 wəhû’ yašəqiṭ\| ûmî yarəši‘a wəyasətēr pānîm ûmî yəšûrennû wə‘al-gwōy
wə‘al-’āḏām yāḥaḏ:

30 mimməlōḵə ’āḏām ḥānēf mimmōqəšê ‘ām:

31 kî-’el-’ēl he’āmar nāśā’ṯî lō’ ’eḥəbōl:

32 bilə‘ăḏê ’eḥĕzeh ’atâ hōrēnî ’im-‘āwel pā‘alətî lō’ ’ōsîf:

33 hamē‘imməḵā yəšaləmennâ kî-mā’asətā kî-’atâ ṯiḇəḥar wəlō’-’ānî
ûmah-yāḏ<sup>a</sup>‘ətā ḏabēr:

34 ’anəšê lēḇāḇ yō’mərû lî wəḡeḇer ḥāḵām šōmē‘a lî:

35 ’îywōḇ lō’-ḇəḏ<sup>a</sup>‘aṯ yəḏabēr ûḏəḇārāyw lō’ ḇəhaśəkêl:

36 ’āḇî yibāḥēn ’îywōḇ ‘aḏ-neṣ<sup>a</sup>ḥ ‘al-təšuḇōṯ bə’anəšê-’āwen:

37 kî yōsîf ‘al-ḥaṭṭā’ṯwō feš<sup>a</sup>‘ bênênû yisəpwōq wəyereḇ
’ămārāyw lā’ēl: s

------------------------------------------------------------------------

[Next: Job (Iyov) Chapter 35](job035)
