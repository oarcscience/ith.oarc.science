[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa1018)  [KJV](../kjv/sa1018)  [Sep](../sep/sa1018) 
[Vul](../vul/sa1018)   
  
[1 Samuel (1 Shmuel) Index](sa1)  
  [Previous](sa1017)  [Next](sa1019) 

------------------------------------------------------------------------

### Tanach (Hebrew): 1 Samuel (1 Shmuel) Chapter 18

‎<span id="001">1</span> ‏וַיְהִ֗י כְּכַלֹּתוֹ֙ לְדַבֵּ֣ר אֶל־שָׁא֔וּל
וְנֶ֙פֶשׁ֙ יְה֣וֹנָתָ֔ן נִקְשְׁרָ֖ה בְּנֶ֣פֶשׁ דָּוִ֑ד ויאהבו
וַיֶּאֱהָבֵ֥הוּ יְהוֹנָתָ֖ן כְּנַפְשֽׁוֹ׃

‎<span id="002">2</span> ‏וַיִּקָּחֵ֥הוּ שָׁא֖וּל בַּיּ֣וֹם הַה֑וּא
וְלֹ֣א נְתָנ֔וֹ לָשׁ֖וּב בֵּ֥ית אָבִֽיו׃

‎<span id="003">3</span> ‏וַיִּכְרֹ֧ת יְהוֹנָתָ֛ן וְדָוִ֖ד בְּרִ֑ית
בְּאַהֲבָת֥וֹ אֹת֖וֹ כְּנַפְשֽׁוֹ׃

‎<span id="004">4</span> ‏וַיִּתְפַּשֵּׁ֣ט יְהוֹנָתָ֗ן אֶֽת־הַמְּעִיל֙
אֲשֶׁ֣ר עָלָ֔יו וַֽיִּתְּנֵ֖הוּ לְדָוִ֑ד וּמַדָּ֕יו וְעַד־חַרְבּ֥וֹ
וְעַד־קַשְׁתּ֖וֹ וְעַד־חֲגֹרֽוֹ׃

‎<span id="005">5</span> ‏וַיֵּצֵ֨א דָוִ֜ד בְּכֹל֩ אֲשֶׁ֨ר
יִשְׁלָחֶ֤נּוּ שָׁאוּל֙ יַשְׂכִּ֔יל וַיְשִׂמֵ֣הוּ שָׁא֔וּל עַ֖ל
אַנְשֵׁ֣י הַמִּלְחָמָ֑ה וַיִּיטַב֙ בְּעֵינֵ֣י כָל־הָעָ֔ם וְגַ֕ם
בְּעֵינֵ֖י עַבְדֵ֥י שָׁאֽוּל׃ פ

‎<span id="006">6</span> ‏וַיְהִ֣י בְּבוֹאָ֗ם בְּשׁ֤וּב דָּוִד֙
מֵהַכּ֣וֹת אֶת־הַפְּלִשְׁתִּ֔י וַתֵּצֶ֨אנָה הַנָּשִׁ֜ים מִכָּל־עָרֵ֤י
יִשְׂרָאֵל֙ לשור לָשִׁ֣יר וְהַמְּחֹל֔וֹת לִקְרַ֖את שָׁא֣וּל הַמֶּ֑לֶךְ
בְּתֻפִּ֥ים בְּשִׂמְחָ֖ה וּבְשָׁלִשִֽׁים׃

‎<span id="007">7</span> ‏וַֽתַּעֲנֶ֛ינָה הַנָּשִׁ֥ים הַֽמְשַׂחֲק֖וֹת
וַתֹּאמַ֑רְןָ הִכָּ֤ה שָׁאוּל֙ באלפו בַּאֲלָפָ֔יו וְדָוִ֖ד
בְּרִבְבֹתָֽיו׃

‎<span id="008">8</span> ‏וַיִּ֨חַר לְשָׁא֜וּל מְאֹ֗ד וַיֵּ֤רַע
בְּעֵינָיו֙ הַדָּבָ֣ר הַזֶּ֔ה וַיֹּ֗אמֶר נָתְנ֤וּ לְדָוִד֙ רְבָב֔וֹת
וְלִ֥י נָתְנ֖וּ הָאֲלָפִ֑ים וְע֥וֹד ל֖וֹ אַ֥ךְ הַמְּלוּכָֽה׃

‎<span id="009">9</span> ‏וַיְהִ֥י שָׁא֖וּל עון עוֹיֵ֣ן אֶת־דָּוִ֑ד
מֵהַיּ֥וֹם הַה֖וּא וָהָֽלְאָה׃ ס

‎<span id="010">10</span> ‏וַיְהִ֣י מִֽמָּחֳרָ֗ת וַתִּצְלַ֣ח רוּחַ֩
אֱלֹהִ֨ים׀ רָעָ֤ה׀ אֶל־שָׁאוּל֙ וַיִּתְנַבֵּ֣א בְתוֹךְ־הַבַּ֔יִת
וְדָוִ֛ד מְנַגֵּ֥ן בְּיָד֖וֹ כְּי֣וֹם׀ בְּי֑וֹם וְהַחֲנִ֖ית
בְּיַד־שָׁאֽוּל׃

‎<span id="011">11</span> ‏וַיָּ֤טֶל שָׁאוּל֙ אֶֽת־הַחֲנִ֔ית וַיֹּ֕אמֶר
אַכֶּ֥ה בְדָוִ֖ד וּבַקִּ֑יר וַיִּסֹּ֥ב דָּוִ֛ד מִפָּנָ֖יו פַּעֲמָֽיִם׃

‎<span id="012">12</span> ‏וַיִּרָ֥א שָׁא֖וּל מִלִּפְנֵ֣י דָוִ֑ד
כִּֽי־הָיָ֤ה יְהוָה֙ עִמּ֔וֹ וּמֵעִ֥ם שָׁא֖וּל סָֽר׃

‎<span id="013">13</span> ‏וַיְסִרֵ֤הוּ שָׁאוּל֙ מֵֽעִמּ֔וֹ
וַיְשִׂמֵ֥הוּ ל֖וֹ שַׂר־אָ֑לֶף וַיֵּצֵ֥א וַיָּבֹ֖א לִפְנֵ֥י הָעָֽם׃ פ

‎<span id="014">14</span> ‏וַיְהִ֥י דָוִ֛ד לְכָל־דָּרְכָ֖ו<sup>q</sup>
מַשְׂכִּ֑יל וַֽיהוָ֖ה עִמּֽוֹ׃

‎<span id="015">15</span> ‏וַיַּ֣רְא שָׁא֔וּל אֲשֶׁר־ה֖וּא מַשְׂכִּ֣יל
מְאֹ֑ד וַיָּ֖גָר מִפָּנָֽיו׃

‎<span id="016">16</span> ‏וְכָל־יִשְׂרָאֵל֙ וִיהוּדָ֔ה אֹהֵ֖ב
אֶת־דָּוִ֑ד כִּֽי־ה֛וּא יוֹצֵ֥א וָבָ֖א לִפְנֵיהֶֽם׃ פ

‎<span id="017">17</span> ‏וַיֹּ֨אמֶר שָׁא֜וּל אֶל־דָּוִ֗ד הִנֵּה֩
בִתִּ֨י הַגְּדוֹלָ֤ה מֵרַב֙ אֹתָהּ֙ אֶתֶּן־לְךָ֣ לְאִשָּׁ֔ה אַ֚ךְ
הֱיֵה־לִּ֣י לְבֶן־חַ֔יִל וְהִלָּחֵ֖ם מִלְחֲמ֣וֹת יְהוָ֑ה וְשָׁא֣וּל
אָמַ֗ר אַל־תְּהִ֤י יָדִי֙ בּ֔וֹ וּתְהִי־ב֖וֹ יַד־פְּלִשְׁתִּֽים׃ ס

‎<span id="018">18</span> ‏וַיֹּ֨אמֶר דָּוִ֜ד אֶל־שָׁא֗וּל מִ֤י
אָֽנֹכִי֙ וּמִ֣י חַיַּ֔י מִשְׁפַּ֥חַת אָבִ֖י בְּיִשְׂרָאֵ֑ל
כִּֽי־אֶהְיֶ֥ה חָתָ֖ן לַמֶּֽלֶךְ׃

‎<span id="019">19</span> ‏וַיְהִ֗י בְּעֵ֥ת תֵּ֛ת אֶת־מֵרַ֥ב
בַּת־שָׁא֖וּל לְדָוִ֑ד וְהִ֧יא נִתְּנָ֛ה לְעַדְרִיאֵ֥ל הַמְּחֹלָתִ֖י
לְאִשָּֽׁה׃

‎<span id="020">20</span> ‏וַתֶּאֱהַ֛ב מִיכַ֥ל בַּת־שָׁא֖וּל אֶת־דָּוִ֑ד
וַיַּגִּ֣דוּ לְשָׁא֔וּל וַיִּשַׁ֥ר הַדָּבָ֖ר בְּעֵינָֽיו׃

‎<span id="021">21</span> ‏וַיֹּ֨אמֶר שָׁא֜וּל אֶתְּנֶ֤נָּה לּוֹ֙
וּתְהִי־ל֣וֹ לְמוֹקֵ֔שׁ וּתְהִי־ב֖וֹ יַד־פְּלִשְׁתִּ֑ים וַיֹּ֤אמֶר
שָׁאוּל֙ אֶל־דָּוִ֔ד בִּשְׁתַּ֛יִם תִּתְחַתֵּ֥ן בִּ֖י הַיּֽוֹם׃

‎<span id="022">22</span> ‏וַיְצַ֨ו שָׁא֜וּל אֶת־עֲבָדָ֗ו<sup>q</sup>
דַּבְּר֨וּ אֶל־דָּוִ֤ד בַּלָּט֙ לֵאמֹ֔ר הִנֵּ֨ה חָפֵ֤ץ בְּךָ֙ הַמֶּ֔לֶךְ
וְכָל־עֲבָדָ֖יו אֲהֵב֑וּךָ וְעַתָּ֖ה הִתְחַתֵּ֥ן בַּמֶּֽלֶךְ׃

‎<span id="023">23</span> ‏וַֽיְדַבְּר֞וּ עַבְדֵ֤י שָׁאוּל֙ בְּאָזְנֵ֣י
דָוִ֔ד אֶת־הַדְּבָרִ֖ים הָאֵ֑לֶּה וַיֹּ֣אמֶר דָּוִ֗ד הַֽנְקַלָּ֤ה
בְעֵֽינֵיכֶם֙ הִתְחַתֵּ֣ן בַּמֶּ֔לֶךְ וְאָנֹכִ֖י אִֽישׁ־רָ֥שׁ
וְנִקְלֶֽה׃

‎<span id="024">24</span> ‏וַיַּגִּ֜דוּ עַבְדֵ֥י שָׁא֛וּל ל֖וֹ לֵאמֹ֑ר
כַּדְּבָרִ֥ים הָאֵ֖לֶּה דִּבֶּ֥ר דָּוִֽד׃ פ

‎<span id="025">25</span> ‏וַיֹּ֨אמֶר שָׁא֜וּל כֹּֽה־תֹאמְר֣וּ לְדָוִ֗ד
אֵֽין־חֵ֤פֶץ לַמֶּ֙לֶךְ֙ בְּמֹ֔הַר כִּ֗י בְּמֵאָה֙ עָרְל֣וֹת
פְּלִשְׁתִּ֔ים לְהִנָּקֵ֖ם בְּאֹיְבֵ֣י הַמֶּ֑לֶךְ וְשָׁא֣וּל חָשַׁ֔ב
לְהַפִּ֥יל אֶת־דָּוִ֖ד בְּיַד־פְּלִשְׁתִּֽים׃

‎<span id="026">26</span> ‏וַיַּגִּ֨דוּ עֲבָדָ֤יו לְדָוִד֙
אֶת־הַדְּבָרִ֣ים הָאֵ֔לֶּה וַיִּשַׁ֤ר הַדָּבָר֙ בְּעֵינֵ֣י דָוִ֔ד
לְהִתְחַתֵּ֖ן בַּמֶּ֑לֶךְ וְלֹ֥א מָלְא֖וּ הַיָּמִֽים׃

‎<span id="027">27</span> ‏וַיָּ֨קָם דָּוִ֜ד וַיֵּ֣לֶךְ׀ ה֣וּא
וַאֲנָשָׁ֗יו וַיַּ֣ךְ בַּפְּלִשְׁתִּים֮ מָאתַ֣יִם אִישׁ֒ וַיָּבֵ֤א
דָוִד֙ אֶת־עָרְלֹ֣תֵיהֶ֔ם וַיְמַלְא֣וּם לַמֶּ֔לֶךְ לְהִתְחַתֵּ֖ן
בַּמֶּ֑לֶךְ וַיִּתֶּן־ל֥וֹ שָׁא֛וּל אֶת־מִיכַ֥ל בִּתּ֖וֹ לְאִשָּֽׁה׃ ס

‎<span id="028">28</span> ‏וַיַּ֤רְא שָׁאוּל֙ וַיֵּ֔דַע כִּ֥י יְהוָ֖ה
עִם־דָּוִ֑ד וּמִיכַ֥ל בַּת־שָׁא֖וּל אֲהֵבַֽתְהוּ׃

‎<span id="029">29</span> ‏וַיֹּ֣אסֶף שָׁא֗וּל לֵרֹ֛א מִפְּנֵ֥י דָוִ֖ד
ע֑וֹד וַיְהִ֥י שָׁא֛וּל אֹיֵ֥ב אֶת־דָּוִ֖ד כָּל־הַיָּמִֽים׃ ס

‎<span id="030">30</span> ‏וַיֵּצְא֖וּ שָׂרֵ֣י פְלִשְׁתִּ֑ים וַיְהִ֣י׀
מִדֵּ֣י צֵאתָ֗ם שָׂכַ֤ל דָּוִד֙ מִכֹּל֙ עַבְדֵ֣י שָׁא֔וּל וַיִּיקַ֥ר
שְׁמ֖וֹ מְאֹֽד׃ ס

1 wayəhî kəḵallōṯwō ləḏabēr ’el-šā’ûl wənefeš yəhwōnāṯān niqəšərâ
bənefeš dāwiḏ wayye’ĕhāḇwō wayye’ĕhāḇēhû yəhwōnāṯān kənafəšwō:

2 wayyiqqāḥēhû šā’ûl bayywōm hahû’ wəlō’ nəṯānwō lāšûḇ bêṯ ’āḇîw:

3 wayyiḵərōṯ yəhwōnāṯān wəḏāwiḏ bərîṯ bə’ahăḇāṯwō ’ōṯwō kənafəšwō:

4 wayyiṯəpaššēṭ yəhwōnāṯān ’eṯ-hammə‘îl ’ăšer ‘ālāyw wayyitənēhû ləḏāwiḏ
ûmadāyw wə‘aḏ-ḥarəbwō wə‘aḏ-qašətwō wə‘aḏ-ḥăḡōrwō:

5 wayyēṣē’ ḏāwiḏ bəḵōl ’ăšer yišəlāḥennû šā’ûl yaśəkîl wayəśimēhû šā’ûl
‘al ’anəšê hammiləḥāmâ wayyîṭaḇ bə‘ênê ḵāl-hā‘ām wəḡam bə‘ênê ‘aḇəḏê
šā’ûl: f

6 wayəhî bəḇwō’ām bəšûḇ dāwiḏ mēhakwōṯ ’eṯ-hapəlišətî watēṣe’nâ hannāšîm
mikāl-‘ārê yiśərā’ēl lāšûr lāšîr wəhamməḥōlwōṯ liqəra’ṯ šā’ûl hammeleḵə
bəṯupîm bəśiməḥâ ûḇəšālišîm:

7 wat<sup>a</sup>‘ăneynâ hannāšîm haməś<sup>a</sup>ḥăqwōṯ watō’marənā
hikâ šā’ûl bə’ălāfāw ba’ălāfāyw wəḏāwiḏ bəriḇəḇōṯāyw:

8 wayyiḥar ləšā’ûl mə’ōḏ wayyēr<sup>a</sup>‘ bə‘ênāyw hadāḇār hazzeh
wayyō’mer nāṯənû ləḏāwiḏ rəḇāḇwōṯ wəlî nāṯənû hā’ălāfîm wə‘wōḏ lwō ’aḵə
hamməlûḵâ:

9 wayəhî šā’ûl ‘āwōn ‘wōyēn ’eṯ-dāwiḏ mēhayywōm hahû’ wâālə’â: s

10 wayəhî mimmāḥŏrāṯ watiṣəl<sup>a</sup>ḥ rûḥa ’ĕlōhîm\| rā‘â\|
’el-šā’ûl wayyiṯənabē’ ḇəṯwōḵə-habayiṯ wəḏāwiḏ mənagēn bəyāḏwō kəywōm\|
bəywōm wəh<sup>a</sup>ḥănîṯ bəyaḏ-šā’ûl:

11 wayyāṭel šā’ûl ’eṯ-h<sup>a</sup>ḥănîṯ wayyō’mer ’akeh ḇəḏāwiḏ ûḇaqqîr
wayyissōḇ dāwiḏ mipānāyw p<sup>a</sup>‘ămāyim:

12 wayyirā’ šā’ûl millifənê ḏāwiḏ kî-hāyâ yəhwâ ‘immwō ûmē‘im šā’ûl sār:

13 wayəsirēhû šā’ûl mē‘immwō wayəśimēhû lwō śar-’ālef wayyēṣē’ wayyāḇō’
lifənê hā‘ām: f

14 wayəhî ḏāwiḏ ləḵāl-dārəḵāw<sup>q</sup> maśəkîl wayhwâ ‘immwō:

15 wayyarə’ šā’ûl ’ăšer-hû’ maśəkîl mə’ōḏ wayyāḡār mipānāyw:

16 wəḵāl-yiśərā’ēl wîhûḏâ ’ōhēḇ ’eṯ-dāwiḏ kî-hû’ ywōṣē’ wāḇā’ lifənêhem:
f

17 wayyō’mer šā’ûl ’el-dāwiḏ hinnēh ḇitî hagəḏwōlâ mēraḇ ’ōṯāh
’eten-ləḵā lə’iššâ ’aḵə hĕyēh-llî ləḇen-ḥayil wəhillāḥēm miləḥămwōṯ
yəhwâ wəšā’ûl ’āmar ’al-təhî yāḏî bwō ûṯəhî-ḇwō yaḏ-pəlišətîm: s

18 wayyō’mer dāwiḏ ’el-šā’ûl mî ’ānōḵî ûmî ḥayyay mišəp<sup>a</sup>ḥaṯ
’āḇî bəyiśərā’ēl kî-’ehəyeh ḥāṯān lammeleḵə:

19 wayəhî bə‘ēṯ tēṯ ’eṯ-mēraḇ baṯ-šā’ûl ləḏāwiḏ wəhî’ nitənâ lə‘aḏərî’ēl
hamməḥōlāṯî lə’iššâ:

20 wate’ĕhaḇ mîḵal baṯ-šā’ûl ’eṯ-dāwiḏ wayyagiḏû ləšā’ûl wayyišar
hadāḇār bə‘ênāyw:

21 wayyō’mer šā’ûl ’etənennâ llwō ûṯəhî-lwō ləmwōqēš ûṯəhî-ḇwō
yaḏ-pəlišətîm wayyō’mer šā’ûl ’el-dāwiḏ bišətayim tiṯəḥatēn bî hayywōm:

22 wayəṣaw šā’ûl ’eṯ-‘ăḇāḏāw<sup>q</sup> dabərû ’el-dāwiḏ ballāṭ lē’mōr
hinnēh ḥāfēṣ bəḵā hammeleḵə wəḵāl-‘ăḇāḏāyw ’ăhēḇûḵā wə‘atâ hiṯəḥatēn
bammeleḵə:

23 wayəḏabərû ‘aḇəḏê šā’ûl bə’āzənê ḏāwiḏ ’eṯ-hadəḇārîm hā’ēlleh
wayyō’mer dāwiḏ hanəqallâ ḇə‘ênêḵem hiṯəḥatēn bammeleḵə wə’ānōḵî ’îš-rāš
wəniqəleh:

24 wayyagiḏû ‘aḇəḏê šā’ûl lwō lē’mōr kadəḇārîm hā’ēlleh diber dāwiḏ: f

25 wayyō’mer šā’ûl kōh-ṯō’mərû ləḏāwiḏ ’ên-ḥēfeṣ lammeleḵə bəmōhar kî
bəmē’â ‘ārəlwōṯ pəlišətîm ləhinnāqēm bə’ōyəḇê hammeleḵə wəšā’ûl ḥāšaḇ
ləhapîl ’eṯ-dāwiḏ bəyaḏ-pəlišətîm:

26 wayyagiḏû ‘ăḇāḏāyw ləḏāwiḏ ’eṯ-hadəḇārîm hā’ēlleh wayyišar hadāḇār
bə‘ênê ḏāwiḏ ləhiṯəḥatēn bammeleḵə wəlō’ mālə’û hayyāmîm:

27 wayyāqām dāwiḏ wayyēleḵə\| hû’ wa’ănāšāyw wayyaḵə bapəlišətîm
mā’ṯayim ’îš wayyāḇē’ ḏāwiḏ ’eṯ-‘ārəlōṯêhem wayəmalə’ûm lammeleḵə
ləhiṯəḥatēn bammeleḵə wayyiten-lwō šā’ûl ’eṯ-mîḵal bitwō lə’iššâ: s

28 wayyarə’ šā’ûl wayyēḏ<sup>a</sup>‘ kî yəhwâ ‘im-dāwiḏ ûmîḵal
baṯ-šā’ûl ’ăhēḇaṯəhû:

29 wayyō’sef šā’ûl lērō’ mipənê ḏāwiḏ ‘wōḏ wayəhî šā’ûl ’ōyēḇ ’eṯ-dāwiḏ
kāl-hayyāmîm: s

30 wayyēṣə’û śārê fəlišətîm wayəhî\| midê ṣē’ṯām śāḵal dāwiḏ mikōl
‘aḇəḏê šā’ûl wayyîqar šəmwō mə’ōḏ: s

------------------------------------------------------------------------

[Next: 1 Samuel (1 Shmuel) Chapter 19](sa1019)
