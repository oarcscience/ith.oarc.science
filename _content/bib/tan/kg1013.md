[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg1013)  [KJV](../kjv/kg1013)  [Sep](../sep/kg1013) 
[Vul](../vul/kg1013)   
  
[1 Kings (1 Melakhim) Index](kg1)  
  [Previous](kg1012)  [Next](kg1014) 

------------------------------------------------------------------------

### Tanach (Hebrew): 1 Kings (1 Melakhim) Chapter 13

‎<span id="001">1</span> ‏וְהִנֵּ֣ה׀ אִ֣ישׁ אֱלֹהִ֗ים בָּ֧א מִיהוּדָ֛ה
בִּדְבַ֥ר יְהוָ֖ה אֶל־בֵּֽית־אֵ֑ל וְיָרָבְעָ֛ם עֹמֵ֥ד עַל־הַמִּזְבֵּ֖חַ
לְהַקְטִֽיר׃

‎<span id="002">2</span> ‏וַיִּקְרָ֤א עַל־הַמִּזְבֵּ֙חַ֙ בִּדְבַ֣ר
יְהוָ֔ה וַיֹּ֙אמֶר֙ מִזְבֵּ֣חַ מִזְבֵּ֔חַ כֹּ֖ה אָמַ֣ר יְהוָ֑ה
הִנֵּֽה־בֵ֞ן נוֹלָ֤ד לְבֵית־דָּוִד֙ יֹאשִׁיָּ֣הוּ שְׁמ֔וֹ וְזָבַ֣ח
עָלֶ֗יךָ אֶת־כֹּהֲנֵ֤י הַבָּמוֹת֙ הַמַּקְטִרִ֣ים עָלֶ֔יךָ וְעַצְמ֥וֹת
אָדָ֖ם יִשְׂרְפ֥וּ עָלֶֽיךָ׃

‎<span id="003">3</span> ‏וְנָתַן֩ בַּיּ֨וֹם הַה֤וּא מוֹפֵת֙ לֵאמֹ֔ר
זֶ֣ה הַמּוֹפֵ֔ת אֲשֶׁ֖ר דִּבֶּ֣ר יְהוָ֑ה הִנֵּ֤ה הַמִּזְבֵּ֙חַ֙ נִקְרָ֔ע
וְנִשְׁפַּ֖ךְ הַדֶּ֥שֶׁן אֲשֶׁר־עָלָֽיו׃

‎<span id="004">4</span> ‏וַיְהִי֩ כִשְׁמֹ֨עַ הַמֶּ֜לֶךְ אֶת־דְּבַ֣ר
אִישׁ־הָאֱלֹהִ֗ים אֲשֶׁ֨ר קָרָ֤א עַל־הַמִּזְבֵּ֙חַ֙ בְּבֵֽית־אֵ֔ל
וַיִּשְׁלַ֨ח יָרָבְעָ֧ם אֶת־יָד֛וֹ מֵעַ֥ל הַמִּזְבֵּ֖חַ לֵאמֹ֣ר׀
תִּפְשֻׂ֑הוּ וַתִּיבַ֤שׁ יָדוֹ֙ אֲשֶׁ֣ר שָׁלַ֣ח עָלָ֔יו וְלֹ֥א יָכֹ֖ל
לַהֲשִׁיבָ֥הּ אֵלָֽיו׃

‎<span id="005">5</span> ‏וְהַמִּזְבֵּ֣חַ נִקְרָ֔ע וַיִּשָּׁפֵ֥ךְ
הַדֶּ֖שֶׁן מִן־הַמִּזְבֵּ֑חַ כַּמּוֹפֵ֗ת אֲשֶׁ֥ר נָתַ֛ן אִ֥ישׁ
הָאֱלֹהִ֖ים בִּדְבַ֥ר יְהוָֽה׃

‎<span id="006">6</span> ‏וַיַּ֨עַן הַמֶּ֜לֶךְ וַיֹּ֣אמֶר׀ אֶל־אִ֣ישׁ
הָאֱלֹהִ֗ים חַל־נָ֞א אֶת־פְּנֵ֨י יְהוָ֤ה אֱלֹהֶ֙יךָ֙ וְהִתְפַּלֵּ֣ל
בַּעֲדִ֔י וְתָשֹׁ֥ב יָדִ֖י אֵלָ֑י וַיְחַ֤ל אִישׁ־הָֽאֱלֹהִים֙
אֶת־פְּנֵ֣י יְהוָ֔ה וַתָּ֤שָׁב יַד־הַמֶּ֙לֶךְ֙ אֵלָ֔יו וַתְּהִ֖י
כְּבָרִֽאשֹׁנָֽה׃

‎<span id="007">7</span> ‏וַיְדַבֵּ֤ר הַמֶּ֙לֶךְ֙ אֶל־אִ֣ישׁ הָאֱלֹהִ֔ים
בֹּאָה־אִתִּ֥י הַבַּ֖יְתָה וּֽסְעָ֑דָה וְאֶתְּנָ֥ה לְךָ֖ מַתָּֽת׃

‎<span id="008">8</span> ‏וַיֹּ֤אמֶר אִישׁ־הָֽאֱלֹהִים֙ אֶל־הַמֶּ֔לֶךְ
אִם־תִּתֶּן־לִי֙ אֶת־חֲצִ֣י בֵיתֶ֔ךָ לֹ֥א אָבֹ֖א עִמָּ֑ךְ וְלֹֽא־אֹ֤כַל
לֶ֙חֶם֙ וְלֹ֣א אֶשְׁתֶּה־מַּ֔יִם בַּמָּק֖וֹם הַזֶּֽה׃

‎<span id="009">9</span> ‏כִּֽי־כֵ֣ן׀ צִוָּ֣ה אֹתִ֗י בִּדְבַ֤ר יְהוָה֙
לֵאמֹ֔ר לֹא־תֹ֥אכַל לֶ֖חֶם וְלֹ֣א תִשְׁתֶּה־מָּ֑יִם וְלֹ֣א תָשׁ֔וּב
בַּדֶּ֖רֶךְ אֲשֶׁ֥ר הָלָֽכְתָּ׃

‎<span id="010">10</span> ‏וַיֵּ֖לֶךְ בְּדֶ֣רֶךְ אַחֵ֑ר וְלֹֽא־שָׁ֣ב
בַּדֶּ֔רֶךְ אֲשֶׁ֛ר בָּ֥א בָ֖הּ אֶל־בֵּֽית־אֵֽל׃ פ

‎<span id="011">11</span> ‏וְנָבִ֤יא אֶחָד֙ זָקֵ֔ן יֹשֵׁ֖ב בְּבֵֽית־אֵ֑ל
וַיָּב֣וֹא בְנ֡וֹ וַיְסַפֶּר־ל֣וֹ אֶת־כָּל־הַמַּעֲשֶׂ֣ה אֲשֶׁר־עָשָׂה֩
אִישׁ־הָאֱלֹהִ֨ים׀ הַיּ֜וֹם בְּבֵֽית־אֵ֗ל אֶת־הַדְּבָרִים֙ אֲשֶׁ֣ר
דִּבֶּ֣ר אֶל־הַמֶּ֔לֶךְ וַֽיְסַפְּר֖וּם לַאֲבִיהֶֽם׃

‎<span id="012">12</span> ‏וַיְדַבֵּ֤ר אֲלֵהֶם֙ אֲבִיהֶ֔ם אֵֽי־זֶ֥ה
הַדֶּ֖רֶךְ הָלָ֑ךְ וַיִּרְא֣וּ בָנָ֗יו אֶת־הַדֶּ֙רֶךְ֙ אֲשֶׁ֤ר הָלַךְ֙
אִ֣ישׁ הָאֱלֹהִ֔ים אֲשֶׁר־בָּ֖א מִיהוּדָֽה׃

‎<span id="013">13</span> ‏וַיֹּ֙אמֶר֙ אֶל־בָּנָ֔יו חִבְשׁוּ־לִ֖י
הַחֲמ֑וֹר וַיַּחְבְּשׁוּ־ל֣וֹ הַחֲמ֔וֹר וַיִּרְכַּ֖ב עָלָֽיו׃

‎<span id="014">14</span> ‏וַיֵּ֗לֶךְ אַֽחֲרֵי֙ אִ֣ישׁ הָאֱלֹהִ֔ים
וַיִּ֨מְצָאֵ֔הוּ יֹשֵׁ֖ב תַּ֣חַת הָאֵלָ֑ה וַיֹּ֣אמֶר אֵלָ֗יו הַאַתָּ֧ה
אִישׁ־הָאֱלֹהִ֛ים אֲשֶׁר־בָּ֥אתָ מִֽיהוּדָ֖ה וַיֹּ֥אמֶר אָֽנִי׃

‎<span id="015">15</span> ‏וַיֹּ֣אמֶר אֵלָ֔יו לֵ֥ךְ אִתִּ֖י הַבָּ֑יְתָה
וֶאֱכֹ֖ל לָֽחֶם׃

‎<span id="016">16</span> ‏וַיֹּ֗אמֶר לֹ֥א אוּכַ֛ל לָשׁ֥וּב אִתָּ֖ךְ
וְלָב֣וֹא אִתָּ֑ךְ וְלֹֽא־אֹ֣כַל לֶ֗חֶם וְלֹֽא־אֶשְׁתֶּ֤ה אִתְּךָ֙
מַ֔יִם בַּמָּק֖וֹם הַזֶּֽה׃

‎<span id="017">17</span> ‏כִּֽי־דָבָ֤ר אֵלַי֙ בִּדְבַ֣ר יְהוָ֔ה
לֹֽא־תֹאכַ֣ל לֶ֔חֶם וְלֹֽא־תִשְׁתֶּ֥ה שָׁ֖ם מָ֑יִם לֹא־תָשׁ֣וּב לָלֶ֔כֶת
בַּדֶּ֖רֶךְ אֲשֶׁר־הָלַ֥כְתָּ בָּֽהּ׃

‎<span id="018">18</span> ‏וַיֹּ֣אמֶר ל֗וֹ גַּם־אֲנִ֣י נָבִיא֮ כָּמוֹךָ֒
וּמַלְאָ֡ךְ דִּבֶּ֣ר אֵלַי֩ בִּדְבַ֨ר יְהוָ֜ה לֵאמֹ֗ר הֲשִׁבֵ֤הוּ
אִתְּךָ֙ אֶל־בֵּיתֶ֔ךָ וְיֹ֥אכַל לֶ֖חֶם וְיֵ֣שְׁתְּ מָ֑יִם כִּחֵ֖שׁ
לֽוֹ׃

‎<span id="019">19</span> ‏וַיָּ֣שָׁב אִתּ֗וֹ וַיֹּ֥אכַל לֶ֛חֶם
בְּבֵית֖וֹ וַיֵּ֥שְׁתְּ מָֽיִם׃

‎<span id="020">20</span> ‏וַיְהִ֕י הֵ֥ם יֹשְׁבִ֖ים אֶל־הַשֻּׁלְחָ֑ן
פוַֽיְהִי֙ דְּבַר־יְהוָ֔ה אֶל־הַנָּבִ֖יא אֲשֶׁ֥ר הֱשִׁיבֽוֹ׃

‎<span id="021">21</span> ‏וַיִּקְרָ֞א אֶל־אִ֣ישׁ הָאֱלֹהִ֗ים
אֲשֶׁר־בָּ֤א מִֽיהוּדָה֙ לֵאמֹ֔ר כֹּ֖ה אָמַ֣ר יְהוָ֑ה יַ֗עַן כִּ֤י
מָרִ֙יתָ֙ פִּ֣י יְהוָ֔ה וְלֹ֤א שָׁמַ֙רְתָּ֙ אֶת־הַמִּצְוָ֔ה אֲשֶׁ֥ר
צִוְּךָ֖ יְהוָ֥ה אֱלֹהֶֽיךָ׃

‎<span id="022">22</span> ‏וַתָּ֗שָׁב וַתֹּ֤אכַל לֶ֙חֶם֙ וַתֵּ֣שְׁתְּ
מַ֔יִם בַּמָּקוֹם֙ אֲשֶׁ֣ר דִּבֶּ֣ר אֵלֶ֔יךָ אַל־תֹּ֥אכַל לֶ֖חֶם
וְאַל־תֵּ֣שְׁתְּ מָ֑יִם לֹֽא־תָב֥וֹא נִבְלָתְךָ֖ אֶל־קֶ֥בֶר אֲבֹתֶֽיךָ׃

‎<span id="023">23</span> ‏וַיְהִ֗י אַחֲרֵ֛י אָכְל֥וֹ לֶ֖חֶם וְאַחֲרֵ֣י
שְׁתוֹת֑וֹ וַיַּחֲבָשׁ־ל֣וֹ הַחֲמ֔וֹר לַנָּבִ֖יא אֲשֶׁ֥ר הֱשִׁיבֽוֹ׃

‎<span id="024">24</span> ‏וַיֵּ֕לֶךְ וַיִּמְצָאֵ֧הוּ אַרְיֵ֛ה
בַּדֶּ֖רֶךְ וַיְמִיתֵ֑הוּ וַתְּהִ֤י נִבְלָתוֹ֙ מֻשְׁלֶ֣כֶת בַּדֶּ֔רֶךְ
וְהַחֲמוֹר֙ עֹמֵ֣ד אֶצְלָ֔הּ וְהָ֣אַרְיֵ֔ה עֹמֵ֖ד אֵ֥צֶל הַנְּבֵלָֽה׃

‎<span id="025">25</span> ‏וְהִנֵּ֧ה אֲנָשִׁ֣ים עֹבְרִ֗ים וַיִּרְא֤וּ
אֶת־הַנְּבֵלָה֙ מֻשְׁלֶ֣כֶת בַּדֶּ֔רֶךְ וְאֶת־הָ֣אַרְיֵ֔ה עֹמֵ֖ד אֵ֣צֶל
הַנְּבֵלָ֑ה וַיָּבֹ֙אוּ֙ וַיְדַבְּר֣וּ בָעִ֔יר אֲשֶׁ֛ר הַנָּבִ֥יא
הַזָּקֵ֖ן יֹשֵׁ֥ב בָּֽהּ׃

‎<span id="026">26</span> ‏וַיִּשְׁמַ֣ע הַנָּבִיא֮ אֲשֶׁ֣ר הֱשִׁיב֣וֹ
מִן־הַדֶּרֶךְ֒ וַיֹּ֙אמֶר֙ אִ֣ישׁ הָאֱלֹהִ֣ים ה֔וּא אֲשֶׁ֥ר מָרָ֖ה
אֶת־פִּ֣י יְהוָ֑ה וַיִּתְּנֵ֨הוּ יְהוָ֜ה לָאַרְיֵ֗ה וַֽיִּשְׁבְּרֵ֙הוּ֙
וַיְמִתֵ֔הוּ כִּדְבַ֥ר יְהוָ֖ה אֲשֶׁ֥ר דִּבֶּר־לֽוֹ׃

‎<span id="027">27</span> ‏וַיְדַבֵּ֤ר אֶל־בָּנָיו֙ לֵאמֹ֔ר
חִבְשׁוּ־לִ֖י אֶֽת־הַחֲמ֑וֹר וַֽיַּחֲבֹֽשׁוּ׃

‎<span id="028">28</span> ‏וַיֵּ֗לֶךְ וַיִּמְצָ֤א אֶת־נִבְלָתוֹ֙
מֻשְׁלֶ֣כֶת בַּדֶּ֔רֶךְ וַֽחֲמוֹר֙ וְהָ֣אַרְיֵ֔ה עֹמְדִ֖ים אֵ֣צֶל
הַנְּבֵלָ֑ה לֹֽא־אָכַ֤ל הָֽאַרְיֵה֙ אֶת־הַנְּבֵלָ֔ה וְלֹ֥א שָׁבַ֖ר
אֶֽת־הַחֲמֽוֹר׃

‎<span id="029">29</span> ‏וַיִּשָּׂ֨א הַנָּבִ֜יא אֶת־נִבְלַ֧ת
אִישׁ־הָאֱלֹהִ֛ים וַיַּנִּחֵ֥הוּ אֶֽל־הַחֲמ֖וֹר וַיְשִׁיבֵ֑הוּ וַיָּבֹ֗א
אֶל־עִיר֙ הַנָּבִ֣יא הַזָּקֵ֔ן לִסְפֹּ֖ד וּלְקָבְרֽוֹ׃

‎<span id="030">30</span> ‏וַיַּנַּ֥ח אֶת־נִבְלָת֖וֹ בְּקִבְר֑וֹ
וַיִּסְפְּד֥וּ עָלָ֖יו ה֥וֹי אָחִֽי׃

‎<span id="031">31</span> ‏וַיְהִי֮ אַחֲרֵ֣י קָבְר֣וֹ אֹתוֹ֒ וַיֹּ֤אמֶר
אֶל־בָּנָיו֙ לֵאמֹ֔ר בְּמוֹתִי֙ וּקְבַרְתֶּ֣ם אֹתִ֔י בַּקֶּ֕בֶר אֲשֶׁ֛ר
אִ֥ישׁ הָאֱלֹהִ֖ים קָב֣וּר בּ֑וֹ אֵ֚צֶל עַצְמֹתָ֔יו הַנִּ֖יחוּ
אֶת־עַצְמֹתָֽי׃

‎<span id="032">32</span> ‏כִּי֩ הָיֹ֨ה יִהְיֶ֜ה הַדָּבָ֗ר אֲשֶׁ֤ר
קָרָא֙ בִּדְבַ֣ר יְהוָ֔ה עַל־הַמִּזְבֵּ֖חַ אֲשֶׁ֣ר בְּבֵֽית־אֵ֑ל וְעַל֙
כָּל־בָּתֵּ֣י הַבָּמ֔וֹת אֲשֶׁ֖ר בְּעָרֵ֥י שֹׁמְרֽוֹן׃ פ

‎<span id="033">33</span> ‏אַחַר֙ הַדָּבָ֣ר הַזֶּ֔ה לֹֽא־שָׁ֥ב
יָרָבְעָ֖ם מִדַּרְכּ֣וֹ הָרָעָ֑ה וַ֠יָּשָׁב וַיַּ֜עַשׂ מִקְצ֤וֹת הָעָם֙
כֹּהֲנֵ֣י בָמ֔וֹת הֶֽחָפֵץ֙ יְמַלֵּ֣א אֶת־יָד֔וֹ וִיהִ֖י כֹּהֲנֵ֥י
בָמֽוֹת׃

‎<span id="034">34</span> ‏וַיְהִי֙ בַּדָּבָ֣ר הַזֶּ֔ה לְחַטַּ֖את בֵּ֣ית
יָרָבְעָ֑ם וּלְהַכְחִיד֙ וּלְהַשְׁמִ֔יד מֵעַ֖ל פְּנֵ֥י הָאֲדָמָֽה׃ פ

1 wəhinnēh\| ’îš ’ĕlōhîm bā’ mîhûḏâ biḏəḇar yəhwâ ’el-bêṯ-’ēl
wəyārāḇə‘ām ‘ōmēḏ ‘al-hammizəbēḥa ləhaqəṭîr:

2 wayyiqərā’ ‘al-hammizəbēḥa biḏəḇar yəhwâ wayyō’mer mizəbēḥa mizəbēḥa
kōh ’āmar yəhwâ hinnēh-ḇēn nwōlāḏ ləḇêṯ-dāwiḏ yō’šîyâû šəmwō
wəzāḇ<sup>a</sup>ḥ ‘āleyḵā ’eṯ-kōhănê habāmwōṯ hammaqəṭirîm ‘āleyḵā
wə‘aṣəmwōṯ ’āḏām yiśərəfû ‘āleyḵā:

3 wənāṯan bayywōm hahû’ mwōfēṯ lē’mōr zeh hammwōfēṯ ’ăšer diber yəhwâ
hinnēh hammizəbēḥa niqərā‘ wənišəpaḵə hadešen ’ăšer-‘ālāyw:

4 wayəhî ḵišəmō‘a hammeleḵə ’eṯ-dəḇar ’îš-hā’ĕlōhîm ’ăšer qārā’
‘al-hammizəbēḥa bəḇêṯ-’ēl wayyišəl<sup>a</sup>ḥ yārāḇə‘ām ’eṯ-yāḏwō
mē‘al hammizəbēḥa lē’mōr\| tifəśuhû watîḇaš yāḏwō ’ăšer šāl<sup>a</sup>ḥ
‘ālāyw wəlō’ yāḵōl lahăšîḇāh ’ēlāyw:

5 wəhammizəbēḥa niqərā‘ wayyiššāfēḵə hadešen min-hammizəbēḥa kammwōfēṯ
’ăšer nāṯan ’îš hā’ĕlōhîm biḏəḇar yəhwâ:

6 wayy<sup>a</sup>‘an hammeleḵə wayyō’mer\| ’el-’îš hā’ĕlōhîm ḥal-nā’
’eṯ-pənê yəhwâ ’ĕlōheyḵā wəhiṯəpallēl b<sup>a</sup>‘ăḏî wəṯāšōḇ yāḏî
’ēlāy wayəḥal ’îš-hā’ĕlōhîm ’eṯ-pənê yəhwâ watāšāḇ yaḏ-hammeleḵə ’ēlāyw
watəhî kəḇāri’šōnâ:

7 wayəḏabēr hammeleḵə ’el-’îš hā’ĕlōhîm bō’â-’itî habayəṯâ ûsə‘āḏâ
wə’etənâ ləḵā matāṯ:

8 wayyō’mer ’îš-hā’ĕlōhîm ’el-hammeleḵə ’im-titen-lî ’eṯ-ḥăṣî ḇêṯeḵā lō’
’āḇō’ ‘immāḵə wəlō’-’ōḵal leḥem wəlō’ ’ešəteh-mmayim bammāqwōm hazzeh:

9 kî-ḵēn\| ṣiûâ ’ōṯî biḏəḇar yəhwâ lē’mōr lō’-ṯō’ḵal leḥem wəlō’
ṯišəteh-mmāyim wəlō’ ṯāšûḇ badereḵə ’ăšer hālāḵətā:

10 wayyēleḵə bəḏereḵə ’<sup>a</sup>ḥēr wəlō’-šāḇ badereḵə ’ăšer bā’ ḇāh
’el-bêṯ-’ēl: f

11 wənāḇî’ ’eḥāḏ zāqēn yōšēḇ bəḇêṯ-’ēl wayyāḇwō’ ḇənwō wayəsaper-lwō
’eṯ-kāl-hamm<sup>a</sup>‘ăśeh ’ăšer-‘āśâ ’îš-hā’ĕlōhîm\| hayywōm
bəḇêṯ-’ēl ’eṯ-hadəḇārîm ’ăšer diber ’el-hammeleḵə wayəsapərûm la’ăḇîhem:

12 wayəḏabēr ’ălēhem ’ăḇîhem ’ê-zeh hadereḵə hālāḵə wayyirə’û ḇānāyw
’eṯ-hadereḵə ’ăšer hālaḵə ’îš hā’ĕlōhîm ’ăšer-bā’ mîhûḏâ:

13 wayyō’mer ’el-bānāyw ḥiḇəšû-lî h<sup>a</sup>ḥămwōr
wayy<sup>a</sup>ḥəbəšû-lwō h<sup>a</sup>ḥămwōr wayyirəkaḇ ‘ālāyw:

14 wayyēleḵə ’<sup>a</sup>ḥărê ’îš hā’ĕlōhîm wayyiməṣā’ēhû yōšēḇ
t<sup>a</sup>ḥaṯ hā’ēlâ wayyō’mer ’ēlāyw ha’atâ ’îš-hā’ĕlōhîm
’ăšer-bā’ṯā mîhûḏâ wayyō’mer ’ānî:

15 wayyō’mer ’ēlāyw lēḵə ’itî habāyəṯâ we’ĕḵōl lāḥem:

16 wayyō’mer lō’ ’ûḵal lāšûḇ ’itāḵə wəlāḇwō’ ’itāḵə wəlō’-’ōḵal leḥem
wəlō’-’ešəteh ’itəḵā mayim bammāqwōm hazzeh:

17 kî-ḏāḇār ’ēlay biḏəḇar yəhwâ lō’-ṯō’ḵal leḥem wəlō’-ṯišəteh šām māyim
lō’-ṯāšûḇ lāleḵeṯ badereḵə ’ăšer-hālaḵətā bāh:

18 wayyō’mer lwō gam-’ănî nāḇî’ kāmwōḵā ûmalə’āḵə diber ’ēlay biḏəḇar
yəhwâ lē’mōr hăšiḇēhû ’itəḵā ’el-bêṯeḵā wəyō’ḵal leḥem wəyēšətə māyim
kiḥēš lwō:

19 wayyāšāḇ ’itwō wayyō’ḵal leḥem bəḇêṯwō wayyēšətə māyim:

20 wayəhî hēm yōšəḇîm ’el-haššuləḥān fwayəhî dəḇar-yəhwâ ’el-hannāḇî’
’ăšer hĕšîḇwō:

21 wayyiqərā’ ’el-’îš hā’ĕlōhîm ’ăšer-bā’ mîhûḏâ lē’mōr kōh ’āmar yəhwâ
y<sup>a</sup>‘an kî mārîṯā pî yəhwâ wəlō’ šāmarətā ’eṯ-hammiṣəwâ ’ăšer
ṣiûəḵā yəhwâ ’ĕlōheyḵā:

22 watāšāḇ watō’ḵal leḥem watēšətə mayim bammāqwōm ’ăšer diber ’ēleyḵā
’al-tō’ḵal leḥem wə’al-tēšətə māyim lō’-ṯāḇwō’ niḇəlāṯəḵā ’el-qeḇer
’ăḇōṯeyḵā:

23 wayəhî ’<sup>a</sup>ḥărê ’āḵəlwō leḥem wə’<sup>a</sup>ḥărê šəṯwōṯwō
wayy<sup>a</sup>ḥăḇāš-lwō h<sup>a</sup>ḥămwōr lannāḇî’ ’ăšer hĕšîḇwō:

24 wayyēleḵə wayyiməṣā’ēhû ’arəyēh badereḵə wayəmîṯēhû watəhî niḇəlāṯwō
mušəleḵeṯ badereḵə wəh<sup>a</sup>ḥămwōr ‘ōmēḏ ’eṣəlāh wəhā’arəyēh ‘ōmēḏ
’ēṣel hannəḇēlâ:

25 wəhinnēh ’ănāšîm ‘ōḇərîm wayyirə’û ’eṯ-hannəḇēlâ mušəleḵeṯ badereḵə
wə’eṯ-hā’arəyēh ‘ōmēḏ ’ēṣel hannəḇēlâ wayyāḇō’û wayəḏabərû ḇā‘îr ’ăšer
hannāḇî’ hazzāqēn yōšēḇ bāh:

26 wayyišəm<sup>a</sup>‘ hannāḇî’ ’ăšer hĕšîḇwō min-hadereḵə wayyō’mer
’îš hā’ĕlōhîm hû’ ’ăšer mārâ ’eṯ-pî yəhwâ wayyitənēhû yəhwâ lā’arəyēh
wayyišəbərēhû wayəmiṯēhû kiḏəḇar yəhwâ ’ăšer diber-lwō:

27 wayəḏabēr ’el-bānāyw lē’mōr ḥiḇəšû-lî ’eṯ-h<sup>a</sup>ḥămwōr
wayy<sup>a</sup>ḥăḇōšû:

28 wayyēleḵə wayyiməṣā’ ’eṯ-niḇəlāṯwō mušəleḵeṯ badereḵə
w<sup>a</sup>ḥămwōr wəhā’arəyēh ‘ōməḏîm ’ēṣel hannəḇēlâ lō’-’āḵal
hā’arəyēh ’eṯ-hannəḇēlâ wəlō’ šāḇar ’eṯ-h<sup>a</sup>ḥămwōr:

29 wayyiśśā’ hannāḇî’ ’eṯ-niḇəlaṯ ’îš-hā’ĕlōhîm wayyanniḥēhû
’el-h<sup>a</sup>ḥămwōr wayəšîḇēhû wayyāḇō’ ’el-‘îr hannāḇî’ hazzāqēn
lisəpōḏ ûləqāḇərwō:

30 wayyann<sup>a</sup>ḥ ’eṯ-niḇəlāṯwō bəqiḇərwō wayyisəpəḏû ‘ālāyw hwōy
’āḥî:

31 wayəhî ’<sup>a</sup>ḥărê qāḇərwō ’ōṯwō wayyō’mer ’el-bānāyw lē’mōr
bəmwōṯî ûqəḇarətem ’ōṯî baqqeḇer ’ăšer ’îš hā’ĕlōhîm qāḇûr bwō ’ēṣel
‘aṣəmōṯāyw hannîḥû ’eṯ-‘aṣəmōṯāy:

32 kî hāyōh yihəyeh hadāḇār ’ăšer qārā’ biḏəḇar yəhwâ ‘al-hammizəbēḥa
’ăšer bəḇêṯ-’ēl wə‘al kāl-bātê habāmwōṯ ’ăšer bə‘ārê šōmərwōn: f

33 ’<sup>a</sup>ḥar hadāḇār hazzeh lō’-šāḇ yārāḇə‘ām midarəkwō hārā‘â
wayyāšāḇ wayy<sup>a</sup>‘aś miqəṣwōṯ hā‘ām kōhănê ḇāmwōṯ heḥāfēṣ
yəmallē’ ’eṯ-yāḏwō wîhî kōhănê ḇāmwōṯ:

34 wayəhî badāḇār hazzeh ləḥaṭṭa’ṯ bêṯ yārāḇə‘ām ûləhaḵəḥîḏ ûləhašəmîḏ
mē‘al pənê hā’ăḏāmâ: f

------------------------------------------------------------------------

[Next: 1 Kings (1 Melakhim) Chapter 14](kg1014)
