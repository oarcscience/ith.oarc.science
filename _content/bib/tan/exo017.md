[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/exo017)  [KJV](../kjv/exo017)  [Sep](../sep/exo017) 
[Vul](../vul/exo017)   
  
[Exodus (Shemot) Index](exo)  
  [Previous](exo016)  [Next](exo018) 

------------------------------------------------------------------------

### Tanach (Hebrew): Exodus (Shemot) Chapter 17

‎<span id="001">1</span> ‏וַ֠יִּסְעוּ כָּל־עֲדַ֨ת בְּנֵֽי־יִשְׂרָאֵ֧ל
מִמִּדְבַּר־סִ֛ין לְמַסְעֵיהֶ֖ם עַל־פִּ֣י יְהוָ֑ה וַֽיַּחֲנוּ֙
בִּרְפִידִ֔ים וְאֵ֥ין מַ֖יִם לִשְׁתֹּ֥ת הָעָֽם׃

‎<span id="002">2</span> ‏וַיָּ֤רֶב הָעָם֙ עִם־מֹשֶׁ֔ה וַיֹּ֣אמְר֔וּ
תְּנוּ־לָ֥נוּ מַ֖יִם וְנִשְׁתֶּ֑ה וַיֹּ֤אמֶר לָהֶם֙ מֹשֶׁ֔ה
מַה־תְּרִיבוּן֙ עִמָּדִ֔י מַה־תְּנַסּ֖וּן אֶת־יְהוָֽה׃

‎<span id="003">3</span> ‏וַיִּצְמָ֨א שָׁ֤ם הָעָם֙ לַמַּ֔יִם וַיָּ֥לֶן
הָעָ֖ם עַל־מֹשֶׁ֑ה וַיֹּ֗אמֶר לָ֤מָּה זֶּה֙ הֶעֱלִיתָ֣נוּ מִמִּצְרַ֔יִם
לְהָמִ֥ית אֹתִ֛י וְאֶת־בָּנַ֥י וְאֶת־מִקְנַ֖י בַּצָּמָֽא׃

‎<span id="004">4</span> ‏וַיִּצְעַ֤ק מֹשֶׁה֙ אֶל־יְהוָ֣ה לֵאמֹ֔ר מָ֥ה
אֶעֱשֶׂ֖ה לָעָ֣ם הַזֶּ֑ה ע֥וֹד מְעַ֖ט וּסְקָלֻֽנִי׃

‎<span id="005">5</span> ‏וַיֹּ֨אמֶר יְהוָ֜ה אֶל־מֹשֶׁ֗ה עֲבֹר֙ לִפְנֵ֣י
הָעָ֔ם וְקַ֥ח אִתְּךָ֖ מִזִּקְנֵ֣י יִשְׂרָאֵ֑ל וּמַטְּךָ֗ אֲשֶׁ֨ר
הִכִּ֤יתָ בּוֹ֙ אֶת־הַיְאֹ֔ר קַ֥ח בְּיָדְךָ֖ וְהָלָֽכְתָּ׃

‎<span id="006">6</span> ‏הִנְנִ֣י עֹמֵד֩ לְפָנֶ֨יךָ שָּׁ֥ם׀
עַֽל־הַצּוּר֮ בְּחֹרֵב֒ וְהִכִּ֣יתָ בַצּ֗וּר וְיָצְא֥וּ מִמֶּ֛נּוּ
מַ֖יִם וְשָׁתָ֣ה הָעָ֑ם וַיַּ֤עַשׂ כֵּן֙ מֹשֶׁ֔ה לְעֵינֵ֖י זִקְנֵ֥י
יִשְׂרָאֵֽל׃

‎<span id="007">7</span> ‏וַיִּקְרָא֙ שֵׁ֣ם הַמָּק֔וֹם מַסָּ֖ה
וּמְרִיבָ֑ה עַל־רִ֣יב׀ בְּנֵ֣י יִשְׂרָאֵ֗ל וְעַ֨ל נַסֹּתָ֤ם אֶת־יְהוָה֙
לֵאמֹ֔ר הֲיֵ֧שׁ יְהוָ֛ה בְּקִרְבֵּ֖נוּ אִם־אָֽיִן׃ פ

‎<span id="008">8</span> ‏וַיָּבֹ֖א עֲמָלֵ֑ק וַיִּלָּ֥חֶם
עִם־יִשְׂרָאֵ֖ל בִּרְפִידִֽם׃

‎<span id="009">9</span> ‏וַיֹּ֨אמֶר מֹשֶׁ֤ה אֶל־יְהוֹשֻׁ֙עַ֙
בְּחַר־לָ֣נוּ אֲנָשִׁ֔ים וְצֵ֖א הִלָּחֵ֣ם בַּעֲמָלֵ֑ק מָחָ֗ר אָנֹכִ֤י
נִצָּב֙ עַל־רֹ֣אשׁ הַגִּבְעָ֔ה וּמַטֵּ֥ה הָאֱלֹהִ֖ים בְּיָדִֽי׃

‎<span id="010">10</span> ‏וַיַּ֣עַשׂ יְהוֹשֻׁ֗עַ כַּאֲשֶׁ֤ר אָֽמַר־לוֹ֙
מֹשֶׁ֔ה לְהִלָּחֵ֖ם בַּעֲמָלֵ֑ק וּמֹשֶׁה֙ אַהֲרֹ֣ן וְח֔וּר עָל֖וּ רֹ֥אשׁ
הַגִּבְעָֽה׃

‎<span id="011">11</span> ‏וְהָיָ֗ה כַּאֲשֶׁ֨ר יָרִ֥ים מֹשֶׁ֛ה יָד֖וֹ
וְגָבַ֣ר יִשְׂרָאֵ֑ל וְכַאֲשֶׁ֥ר יָנִ֛יחַ יָד֖וֹ וְגָבַ֥ר עֲמָלֵֽק׃

‎<span id="012">12</span> ‏וִידֵ֤י מֹשֶׁה֙ כְּבֵדִ֔ים וַיִּקְחוּ־אֶ֛בֶן
וַיָּשִׂ֥ימוּ תַחְתָּ֖יו וַיֵּ֣שֶׁב עָלֶ֑יהָ וְאַהֲרֹ֨ן וְח֜וּר
תָּֽמְכ֣וּ בְיָדָ֗יו מִזֶּ֤ה אֶחָד֙ וּמִזֶּ֣ה אֶחָ֔ד וַיְהִ֥י יָדָ֛יו
אֱמוּנָ֖ה עַד־בֹּ֥א הַשָּֽׁמֶשׁ׃

‎<span id="013">13</span> ‏וַיַּחֲלֹ֧שׁ יְהוֹשֻׁ֛עַ אֶת־עֲמָלֵ֥ק
וְאֶת־עַמּ֖וֹ לְפִי־חָֽרֶב׃ פ

‎<span id="014">14</span> ‏וַיֹּ֨אמֶר יְהוָ֜ה אֶל־מֹשֶׁ֗ה כְּתֹ֨ב זֹ֤את
זִכָּרוֹן֙ בַּסֵּ֔פֶר וְשִׂ֖ים בְּאָזְנֵ֣י יְהוֹשֻׁ֑עַ כִּֽי־מָחֹ֤ה
אֶמְחֶה֙ אֶת־זֵ֣כֶר עֲמָלֵ֔ק מִתַּ֖חַת הַשָּׁמָֽיִם׃

‎<span id="015">15</span> ‏וַיִּ֥בֶן מֹשֶׁ֖ה מִזְבֵּ֑חַ וַיִּקְרָ֥א
שְׁמ֖וֹ יְהוָ֥ה׀ נִסִּֽי׃

‎<span id="016">16</span> ‏וַיֹּ֗אמֶר כִּֽי־יָד֙ עַל־כֵּ֣ס יָ֔הּ
מִלְחָמָ֥ה לַיהוָ֖ה בַּֽעֲמָלֵ֑ק מִדֹּ֖ר דֹּֽר׃ פ

1 wayyisə‘û kāl-‘ăḏaṯ bənê-yiśərā’ēl mimmiḏəbar-sîn ləmasə‘êhem ‘al-pî
yəhwâ wayy<sup>a</sup>ḥănû birəfîḏîm wə’ên mayim lišətōṯ hā‘ām:

2 wayyāreḇ hā‘ām ‘im-mōšeh wayyō’mərû tənû-lānû mayim wənišəteh
wayyō’mer lâem mōšeh mah-tərîḇûn ‘immāḏî mah-tənassûn ’eṯ-yəhwâ:

3 wayyiṣəmā’ šām hā‘ām lammayim wayyālen hā‘ām ‘al-mōšeh wayyō’mer lāmmâ
zzeh he‘ĕlîṯānû mimmiṣərayim ləhāmîṯ ’ōṯî wə’eṯ-bānay wə’eṯ-miqənay
baṣṣāmā’:

4 wayyiṣə‘aq mōšeh ’el-yəhwâ lē’mōr mâ ’e‘ĕśeh lā‘ām hazzeh ‘wōḏ mə‘aṭ
ûsəqālunî:

5 wayyō’mer yəhwâ ’el-mōšeh ‘ăḇōr lifənê hā‘ām wəq<sup>a</sup>ḥ ’itəḵā
mizziqənê yiśərā’ēl ûmaṭṭəḵā ’ăšer hikîṯā bwō ’eṯ-hayə’ōr q<sup>a</sup>ḥ
bəyāḏəḵā wəhālāḵətā:

6 hinənî ‘ōmēḏ ləfāneyḵā ššām\| ‘al-haṣṣûr bəḥōrēḇ wəhikîṯā ḇaṣṣûr
wəyāṣə’û mimmennû mayim wəšāṯâ hā‘ām wayy<sup>a</sup>‘aś kēn mōšeh
lə‘ênê ziqənê yiśərā’ēl:

7 wayyiqərā’ šēm hammāqwōm massâ ûmərîḇâ ‘al-rîḇ\| bənê yiśərā’ēl wə‘al
nassōṯām ’eṯ-yəhwâ lē’mōr hăyēš yəhwâ bəqirəbēnû ’im-’āyin: f

8 wayyāḇō’ ‘ămālēq wayyillāḥem ‘im-yiśərā’ēl birəfîḏim:

9 wayyō’mer mōšeh ’el-yəhwōšu‘a bəḥar-lānû ’ănāšîm wəṣē’ hillāḥēm
b<sup>a</sup>‘ămālēq māḥār ’ānōḵî niṣṣāḇ ‘al-rō’š hagiḇə‘â ûmaṭṭēh
hā’ĕlōhîm bəyāḏî:

10 wayy<sup>a</sup>‘aś yəhwōšu‘a ka’ăšer ’āmar-lwō mōšeh ləhillāḥēm
b<sup>a</sup>‘ămālēq ûmōšeh ’ahărōn wəḥûr ‘ālû rō’š hagiḇə‘â:

11 wəhāyâ ka’ăšer yārîm mōšeh yāḏwō wəḡāḇar yiśərā’ēl wəḵa’ăšer yānîḥa
yāḏwō wəḡāḇar ‘ămālēq:

12 wîḏê mōšeh kəḇēḏîm wayyiqəḥû-’eḇen wayyāśîmû ṯ<sup>a</sup>ḥətāyw
wayyēšeḇ ‘āleyhā wə’ahărōn wəḥûr tāməḵû ḇəyāḏāyw mizzeh ’eḥāḏ ûmizzeh
’eḥāḏ wayəhî yāḏāyw ’ĕmûnâ ‘aḏ-bō’ haššāmeš:

13 wayy<sup>a</sup>ḥălōš yəhwōšu‘a ’eṯ-‘ămālēq wə’eṯ-‘ammwō ləfî-ḥāreḇ:
f

14 wayyō’mer yəhwâ ’el-mōšeh kəṯōḇ zō’ṯ zikārwōn bassēfer wəśîm bə’āzənê
yəhwōšu‘a kî-māḥōh ’eməḥeh ’eṯ-zēḵer ‘ămālēq mit<sup>a</sup>ḥaṯ
haššāmāyim:

15 wayyiḇen mōšeh mizəbēḥa wayyiqərā’ šəmwō yəhwâ\| nissî:

16 wayyō’mer kî-yāḏ ‘al-kēs yāh miləḥāmâ layhwâ b<sup>a</sup>‘ămālēq
midōr dōr: f

------------------------------------------------------------------------

[Next: Exodus (Shemot) Chapter 18](exo018)
