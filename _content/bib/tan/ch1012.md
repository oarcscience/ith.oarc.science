[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch1012)  [KJV](../kjv/ch1012)  [Sep](../sep/ch1012) 
[Vul](../vul/ch1012)   
  
[1 Chronicles (1 Divrey Yamim) Index](ch1)  
  [Previous](ch1011)  [Next](ch1013) 

------------------------------------------------------------------------

### Tanach (Hebrew): 1 Chronicles (1 Divrey Yamim) Chapter 12

‎<span id="001">1</span> ‏וְאֵ֗לֶּה הַבָּאִ֤ים אֶל־דָּוִיד֙ לְצִ֣יקְלַ֔ג
ע֣וֹד עָצ֔וּר מִפְּנֵ֖י שָׁא֣וּל בֶּן־קִ֑ישׁ וְהֵ֙מָּה֙ בַּגִּבּוֹרִ֔ים
עֹזְרֵ֖י הַמִּלְחָמָֽה׃

‎<span id="002">2</span> ‏נֹ֣שְׁקֵי קֶ֗שֶׁת מַיְמִינִ֤ים וּמַשְׂמִאלִים֙
בָּֽאֲבָנִ֔ים וּבַחִצִּ֖ים בַּקָּ֑שֶׁת מֵאֲחֵ֥י שָׁא֖וּל מִבִּנְיָמִֽן׃

‎<span id="003">3</span> ‏הָרֹ֨אשׁ אֲחִיעֶ֜זֶר וְיוֹאָ֗שׁ בְּנֵי֙
הַשְּׁמָעָ֣ה הַגִּבְעָתִ֔י ויזואל וִיזִיאֵ֥ל<sup>3</sup> וָפֶ֖לֶט
בְּנֵ֣י עַזְמָ֑וֶת וּבְרָכָ֕ה וְיֵה֖וּא הָעֲנְּתֹתִֽי׃

‎<span id="004">4</span> ‏וְיִֽשְׁמַֽעְיָ֧ה הַגִּבְעוֹנִ֛י גִּבּ֥וֹר
בַּשְּׁלֹשִׁ֖ים וְעַל־הַשְּׁלֹשִֽׁים׃

‎<span id="005">5</span> ‏וְיִרְמְיָ֤ה וְיַחֲזִיאֵל֙ וְי֣וֹחָנָ֔ן
וְיוֹזָבָ֖ד הַגְּדֵרָתִֽי׃

‎<span id="006">6</span> ‏אֶלְעוּזַ֤י וִירִימוֹת֙ וּבְעַלְיָ֣ה
וּשְׁמַרְיָ֔הוּ וּשְׁפַטְיָ֖הוּ החריפי הַחֲרוּפִֽי׃

‎<span id="007">7</span> ‏אֶלְקָנָ֡ה וְ֠יִשִּׁיָּהוּ וַעֲזַרְאֵ֧ל
וְיוֹעֶ֛זֶר וְיָשָׁבְעָ֖ם הַקָּרְחִֽים׃

‎<span id="008">8</span> ‏וְיוֹעֵאלָ֧ה וּזְבַדְיָ֛ה בְּנֵ֥י יְרֹחָ֖ם
מִן־הַגְּדֽוֹר׃

‎<span id="009">9</span> ‏וּמִן־הַגָּדִ֡י נִבְדְּל֣וּ אֶל־דָּוִיד֩
לַמְצַ֨ד מִדְבָּ֜רָה גִּבֹּרֵ֣י הַחַ֗יִל אַנְשֵׁ֤י צָבָא֙ לַמִּלְחָמָ֔ה
עֹרְכֵ֥י צִנָּ֖ה וָרֹ֑מַח וּפְנֵ֤י אַרְיֵה֙ פְּנֵיהֶ֔ם וְכִצְבָאיִ֥ם
עַל־הֶהָרִ֖ים לְמַהֵֽר׃ ס

‎<span id="010">10</span> ‏עֵ֖זֶר הָרֹ֑אשׁ עֹבַדְיָה֙ הַשֵּׁנִ֔י
אֱלִיאָ֖ב הַשְּׁלִשִֽׁי׃

‎<span id="011">11</span> ‏מִשְׁמַנָּה֙ הָרְבִיעִ֔י יִרְמְיָ֖ה
הַחֲמִשִֽׁי׃

‎<span id="012">12</span> ‏עַתַּי֙ הַשִּׁשִּׁ֔י אֱלִיאֵ֖ל הַשְּׁבִעִֽי׃

‎<span id="013">13</span> ‏יֽוֹחָנָן֙ הַשְּׁמִינִ֔י אֶלְזָבָ֖ד
הַתְּשִׁיעִֽי׃

‎<span id="014">14</span> ‏יִרְמְיָ֙הוּ֙ הָעֲשִׂירִ֔י סמַכְבַּנַּ֖י
עַשְׁתֵּ֥י עָשָֽׂר׃

‎<span id="015">15</span> ‏אֵ֥לֶּה מִבְּנֵי־גָ֖ד רָאשֵׁ֣י הַצָּבָ֑א
אֶחָ֤ד לְמֵאָה֙ הַקָּטָ֔ן וְהַגָּד֖וֹל לְאָֽלֶף׃

‎<span id="016">16</span> ‏אֵ֣לֶּה הֵ֗ם אֲשֶׁ֨ר עָבְר֤וּ
אֶת־הַיַּרְדֵּן֙ בַּחֹ֣דֶשׁ הָרִאשׁ֔וֹן וְה֥וּא מְמַלֵּ֖א
עַל־כָּל־גדיתיו גְּדוֹתָ֑יו וַיַּבְרִ֙יחוּ֙ אֶת־כָּל־הָ֣עֲמָקִ֔ים
לַמִּזְרָ֖ח וְלַֽמַּעֲרָֽב׃ ס

‎<span id="017">17</span> ‏וַיָּבֹ֗אוּ מִן־בְּנֵ֤י בִנְיָמִן֙
וִֽיהוּדָ֔ה עַד־לַמְצָ֖ד לְדָוִֽיד׃

‎<span id="018">18</span> ‏וַיֵּצֵ֣א דָוִיד֮ לִפְנֵיהֶם֒ וַיַּ֙עַן֙
וַיֹּ֣אמֶר לָהֶ֔ם אִם־לְשָׁל֞וֹם בָּאתֶ֤ם אֵלַי֙ לְעָזְרֵ֔נִי
יִֽהְיֶה־לִּ֧י עֲלֵיכֶ֛ם לֵבָ֖ב לְיָ֑חַד וְאִֽם־לְרַמּוֹתַ֣נִי לְצָרַ֗י
בְּלֹ֤א חָמָס֙ בְּכַפַּ֔י יֵ֛רֶא אֱלֹהֵ֥י אֲבוֹתֵ֖ינוּ וְיוֹכַֽח׃ ס

‎<span id="019">19</span> ‏וְר֣וּחַ לָבְשָׁ֗ה אֶת־עֲמָשַׂי֮ רֹ֣אשׁ
השלושים הַשָּׁלִישִׁים֒ לְךָ֤ דָוִיד֙ וְעִמְּךָ֣ בֶן־יִשַׁ֔י שָׁל֨וֹם׀
שָׁל֜וֹם לְךָ֗ וְשָׁלוֹם֙ לְעֹ֣זְרֶ֔ךָ כִּ֥י עֲזָרְךָ֖ אֱלֹהֶ֑יךָ
וַיְקַבְּלֵ֣ם דָּוִ֔יד וַֽיִּתְּנֵ֖ם בְּרָאשֵׁ֥י הַגְּדֽוּד׃ פ

‎<span id="020">20</span> ‏וּמִֽמְּנַשֶּׁ֞ה נָפְל֣וּ עַל־דָּוִ֗יד
בְּבֹא֨וֹ עִם־פְּלִשְׁתִּ֧ים עַל־שָׁא֛וּל לַמִּלְחָמָ֖ה וְלֹ֣א עֲזָרֻ֑ם
כִּ֣י בְעֵצָ֗ה שִׁלְּחֻ֜הוּ סַרְנֵ֤י פְלִשְׁתִּים֙ לֵאמֹ֔ר
בְּרָאשֵׁ֕ינוּ יִפּ֖וֹל אֶל־אֲדֹנָ֥יו שָׁאֽוּל׃

‎<span id="021">21</span> ‏בְּלֶכְתּ֣וֹ אֶל־צִֽיקְלַ֗ג נָפְל֣וּ עָלָ֣יו׀
מִֽמְּנַשֶּׁ֡ה עַ֠דְנַח וְיוֹזָבָ֤ד וִידִֽיעֲאֵל֙ וּמִיכָאֵ֣ל
וְיוֹזָבָ֔ד וֶאֱלִיה֖וּא וְצִלְּתָ֑י רָאשֵׁ֥י הָאֲלָפִ֖ים אֲשֶׁ֥ר
לִמְנַשֶּֽׁה׃

‎<span id="022">22</span> ‏וְהֵ֗מָּה עָזְר֤וּ עִם־דָּוִיד֙
עַֽל־הַגְּד֔וּד כִּֽי־גִבּ֥וֹרֵי חַ֖יִל כֻּלָּ֑ם וַיִּהְי֥וּ שָׂרִ֖ים
בַּצָּבָֽא׃

‎<span id="023">23</span> ‏כִּ֚י לְעֶת־י֣וֹם בְּי֔וֹם יָבֹ֥אוּ
עַל־דָּוִ֖יד לְעָזְר֑וֹ עַד־לְמַחֲנֶ֥ה גָד֖וֹל כְּמַחֲנֵ֥ה אֱלֹהִֽים׃ פ

‎<span id="024">24</span> ‏וְ֠אֵלֶּה מִסְפְּרֵ֞י רָאשֵׁ֤י הֶֽחָלוּץ֙
לַצָּבָ֔א בָּ֥אוּ עַל־דָּוִ֖יד חֶבְר֑וֹנָה<sup>3</sup> לְהָסֵ֞ב
מַלְכ֥וּת שָׁא֛וּל אֵלָ֖יו כְּפִ֥י יְהוָֽה׃ ס

‎<span id="025">25</span> ‏בְּנֵ֣י יְהוּדָ֔ה נֹשְׂאֵ֥י צִנָּ֖ה וָרֹ֑מַח
שֵׁ֧שֶׁת אֲלָפִ֛ים וּשְׁמוֹנֶ֥ה מֵא֖וֹת חֲלוּצֵ֥י צָבָֽא׃ ס

‎<span id="026">26</span> ‏מִן־בְּנֵ֣י שִׁמְע֗וֹן גִּבּ֤וֹרֵי חַ֙יִל֙
לַצָּבָ֔א שִׁבְעַ֥ת אֲלָפִ֖ים וּמֵאָֽה׃ ס

‎<span id="027">27</span> ‏מִן־בְּנֵי֙ הַלֵּוִ֔י אַרְבַּ֥עַת אֲלָפִ֖ים
וְשֵׁ֥שׁ מֵאֽוֹת׃ ס

‎<span id="028">28</span> ‏וִיהוֹיָדָ֖ע הַנָּגִ֣יד לְאַהֲרֹ֑ן וְעִמּ֕וֹ
שְׁלֹ֥שֶׁת<sup>3</sup> אֲלָפִ֖ים וּשְׁבַ֥ע מֵאֽוֹת׃ ס

‎<span id="029">29</span> ‏וְצָד֥וֹק נַ֖עַר גִּבּ֣וֹר חָ֑יִל
וּבֵית־אָבִ֥יו שָׂרִ֖ים עֶשְׂרִ֥ים וּשְׁנָֽיִם׃ ס

‎<span id="030">30</span> ‏וּמִן־בְּנֵ֧י בִנְיָמִ֛ן אֲחֵ֥י שָׁא֖וּל
שְׁלֹ֣שֶׁת אֲלָפִ֑ים וְעַד־הֵ֙נָּה֙ מַרְבִּיתָ֔ם שֹׁמְרִ֕ים מִשְׁמֶ֖רֶת
בֵּ֥ית שָׁאֽוּל׃ ס

‎<span id="031">31</span> ‏וּמִן־בְּנֵ֣י אֶפְרַ֔יִם עֶשְׂרִ֥ים אֶ֖לֶף
וּשְׁמוֹנֶ֣ה מֵא֑וֹת גִּבּ֣וֹרֵי חַ֔יִל אַנְשֵׁ֥י שֵׁמ֖וֹת לְבֵ֥ית
אֲבוֹתָֽם׃ ס

‎<span id="032">32</span> ‏וּמֵחֲצִי֙ מַטֵּ֣ה מְנַשֶּׁ֔ה שְׁמוֹנָ֥ה
עָשָׂ֖ר אָ֑לֶף אֲשֶׁ֤ר נִקְּבוּ֙ בְּשֵׁמ֔וֹת לָב֖וֹא לְהַמְלִ֥יךְ
אֶת־דָּוִֽיד׃ ס

‎<span id="033">33</span> ‏וּמִבְּנֵ֣י יִשָּׂשכָ֗ר יוֹדְעֵ֤י בִינָה֙
לַֽעִתִּ֔ים לָדַ֖עַת מַה־יַּעֲשֶׂ֣ה יִשְׂרָאֵ֑ל רָאשֵׁיהֶ֣ם מָאתַ֔יִם
וְכָל־אֲחֵיהֶ֖ם עַל־פִּיהֶֽם׃ ס

‎<span id="034">34</span> ‏מִזְּבֻל֞וּן יוֹצְאֵ֣י צָבָ֗א עֹרְכֵ֧י
מִלְחָמָ֛ה בְּכָל־כְּלֵ֥י מִלְחָמָ֖ה חֲמִשִּׁ֣ים אָ֑לֶף וְלַעֲדֹ֖ר
בְּלֹא־לֵ֥ב וָלֵֽב׃ ס

‎<span id="035">35</span> ‏וּמִנַּפְתָּלִ֖י שָׂרִ֣ים אָ֑לֶף וְעִמָּהֶם֙
בְּצִנָּ֣ה וַחֲנִ֔ית שְׁלֹשִׁ֥ים וְשִׁבְעָ֖ה אָֽלֶף׃ ס

‎<span id="036">36</span> ‏וּמִן־הַדָּנִי֙ עֹרְכֵ֣י מִלְחָמָ֔ה
עֶשְׂרִֽים־וּשְׁמוֹנָ֥ה אֶ֖לֶף וְשֵׁ֥שׁ מֵאֽוֹת׃ ס

‎<span id="037">37</span> ‏וּמֵאָשֵׁ֗ר יוֹצְאֵ֥י צָבָ֛א לַעֲרֹ֥ךְ
מִלְחָמָ֖ה אַרְבָּעִ֥ים אָֽלֶף׃ ס

‎<span id="038">38</span> ‏וּמֵעֵ֣בֶר לַ֠יַּרְדֵּן מִן־הָראוּבֵנִ֨י
וְהַגָּדִ֜י וַחֲצִ֣י׀ שֵׁ֣בֶט מְנַשֶּׁ֗ה בְּכֹל֙ כְּלֵי֙ צְבָ֣א
מִלְחָמָ֔ה מֵאָ֥ה וְעֶשְׂרִ֖ים אָֽלֶף׃

‎<span id="039">39</span> ‏כָּל־אֵ֜לֶּה אַנְשֵׁ֣י מִלְחָמָה֮ עֹדְרֵ֣י
מַעֲרָכָה֒ בְּלֵבָ֤ב שָׁלֵם֙ בָּ֣אוּ חֶבְר֔וֹנָה לְהַמְלִ֥יךְ
אֶת־דָּוִ֖יד עַל־כָּל־יִשְׂרָאֵ֑ל וְ֠גַם כָּל־שֵׁרִ֧ית יִשְׂרָאֵ֛ל לֵ֥ב
אֶחָ֖ד לְהַמְלִ֥יךְ אֶת־דָּוִֽיד׃

‎<span id="040">40</span> ‏וַיִּהְיוּ־שָׁ֤ם עִם־דָּוִיד֙ יָמִ֣ים
שְׁלוֹשָׁ֔ה אֹכְלִ֖ים וְשׁוֹתִ֑ים כִּֽי־הֵכִ֥ינוּ לָהֶ֖ם אֲחֵיהֶֽם׃

‎<span id="041">41</span> ‏וְגַ֣ם הַקְּרֽוֹבִים־אֲ֠לֵיהֶם עַד־יִשָׂשכָ֨ר
וּזְבֻל֜וּן וְנַפְתָּלִ֗י מְבִיאִ֣ים לֶ֡חֶם בַּחֲמוֹרִ֣ים
וּבַגְּמַלִּ֣ים וּבַפְּרָדִ֣ים׀ וּֽבַבָּקָ֡ר מַאֲכָ֡ל קֶ֠מַח דְּבֵלִ֨ים
וְצִמּוּקִ֧ים וְיַֽיִן־וְשֶׁ֛מֶן וּבָקָ֥ר וְצֹ֖אן לָרֹ֑ב כִּ֥י שִׂמְחָ֖ה
בְּיִשְׂרָאֵֽל׃ פ

1 wə’ēlleh habā’îm ’el-dāwîḏ ləṣîqəlaḡ ‘wōḏ ‘āṣûr mipənê šā’ûl ben-qîš
wəhēmmâ bagibwōrîm ‘ōzərê hammiləḥāmâ:

2 nōšəqê qešeṯ mayəmînîm ûmaśəmi’lîm bā’ăḇānîm ûḇ<sup>a</sup>ḥiṣṣîm
baqqāšeṯ mē’ăḥê šā’ûl mibinəyāmin:

3 hārō’š ’ăḥî‘ezer wəywō’āš bənê haššəmā‘â hagiḇə‘āṯî wîzû’ēl
wîzî’ēl<sup>3</sup> wāfeleṭ bənê ‘azəmāweṯ ûḇərāḵâ wəyēhû’ hā‘ănnəṯōṯî:

4 wəyišəm<sup>a</sup>‘əyâ hagiḇə‘wōnî gibwōr baššəlōšîm
wə‘al-haššəlōšîm:

5 wəyirəməyâ wəy<sup>a</sup>ḥăzî’ēl wəywōḥānān wəywōzāḇāḏ hagəḏērāṯî:

6 ’elə‘ûzay wîrîmwōṯ ûḇə‘aləyâ ûšəmarəyâû ûšəfaṭəyâû h<sup>a</sup>ḥărîfî
h<sup>a</sup>ḥărûfî:

7 ’eləqānâ wəyiššîyâû w<sup>a</sup>‘ăzarə’ēl wəywō‘ezer wəyāšāḇə‘ām
haqqārəḥîm:

8 wəywō‘ē’lâ ûzəḇaḏəyâ bənê yərōḥām min-hagəḏwōr:

9 ûmin-hagāḏî niḇədəlû ’el-dāwîḏ laməṣaḏ miḏəbārâ gibōrê
h<sup>a</sup>ḥayil ’anəšê ṣāḇā’ lammiləḥāmâ ‘ōrəḵê ṣinnâ
wārōm<sup>a</sup>ḥ ûfənê ’arəyēh pənêhem wəḵiṣəḇā’yim ‘al-hehārîm
ləmahēr: s

10 ‘ēzer hārō’š ‘ōḇaḏəyâ haššēnî ’ĕlî’āḇ haššəlišî:

11 mišəmannâ hārəḇî‘î yirəməyâ h<sup>a</sup>ḥămišî:

12 ‘atay haššiššî ’ĕlî’ēl haššəḇi‘î:

13 ywōḥānān haššəmînî ’eləzāḇāḏ hatəšî‘î:

14 yirəməyâû hā‘ăśîrî smaḵəbannay ‘ašətê ‘āśār:

15 ’ēlleh mibənê-ḡāḏ rā’šê haṣṣāḇā’ ’eḥāḏ ləmē’â haqqāṭān wəhagāḏwōl
lə’ālef:

16 ’ēlleh hēm ’ăšer ‘āḇərû ’eṯ-hayyarədēn b<sup>a</sup>ḥōḏeš hāri’šwōn
wəhû’ məmallē’ ‘al-kāl-giḏəyōṯāyw gəḏwōṯāyw wayyaḇərîḥû
’eṯ-kāl-hā‘ămāqîm lammizərāḥ wəlamm<sup>a</sup>‘ărāḇ: s

17 wayyāḇō’û min-bənê ḇinəyāmin wîhûḏâ ‘aḏ-laməṣāḏ ləḏāwîḏ:

18 wayyēṣē’ ḏāwîḏ lifənêhem wayy<sup>a</sup>‘an wayyō’mer lâem
’im-ləšālwōm bā’ṯem ’ēlay lə‘āzərēnî yihəyeh-llî ‘ălêḵem lēḇāḇ ləyāḥaḏ
wə’im-lərammwōṯanî ləṣāray bəlō’ ḥāmās bəḵapay yēre’ ’ĕlōhê ’ăḇwōṯênû
wəywōḵ<sup>a</sup>ḥ: s

19 wərûḥa lāḇəšâ ’eṯ-‘ămāśay rō’š haššəlwōšîm haššālîšîm ləḵā ḏāwîḏ
wə‘imməḵā ḇen-yišay šālwōm\| šālwōm ləḵā wəšālwōm lə‘ōzəreḵā kî ‘ăzārəḵā
’ĕlōheyḵā wayəqabəlēm dāwîḏ wayyitənēm bərā’šê hagəḏûḏ: f

20 ûmimmənaššeh nāfəlû ‘al-dāwîḏ bəḇō’wō ‘im-pəlišətîm ‘al-šā’ûl
lammiləḥāmâ wəlō’ ‘ăzārum kî ḇə‘ēṣâ šilləḥuhû sarənê fəlišətîm lē’mōr
bərā’šênû yipwōl ’el-’ăḏōnāyw šā’ûl:

21 bəleḵətwō ’el-ṣîqəlaḡ nāfəlû ‘ālāyw\| mimmənaššeh ‘aḏən<sup>a</sup>ḥ
wəywōzāḇāḏ wîḏî‘ă’ēl ûmîḵā’ēl wəywōzāḇāḏ we’ĕlîhû’ wəṣilləṯāy rā’šê
hā’ălāfîm ’ăšer limənaššeh:

22 wəhēmmâ ‘āzərû ‘im-dāwîḏ ‘al-hagəḏûḏ kî-ḡibwōrê ḥayil kullām
wayyihəyû śārîm baṣṣāḇā’:

23 kî lə‘eṯ-ywōm bəywōm yāḇō’û ‘al-dāwîḏ lə‘āzərwō
‘aḏ-ləm<sup>a</sup>ḥăneh ḡāḏwōl kəm<sup>a</sup>ḥănēh ’ĕlōhîm: f

24 wə’ēlleh misəpərê rā’šê heḥālûṣ laṣṣāḇā’ bā’û ‘al-dāwîḏ
ḥeḇərwōnâ<sup>3</sup> ləhāsēḇ maləḵûṯ šā’ûl ’ēlāyw kəfî yəhwâ: s

25 bənê yəhûḏâ nōśə’ê ṣinnâ wārōm<sup>a</sup>ḥ šēšeṯ ’ălāfîm ûšəmwōneh
mē’wōṯ ḥălûṣê ṣāḇā’: s

26 min-bənê šimə‘wōn gibwōrê ḥayil laṣṣāḇā’ šiḇə‘aṯ ’ălāfîm ûmē’â: s

27 min-bənê hallēwî ’arəb<sup>a</sup>‘aṯ ’ălāfîm wəšēš mē’wōṯ: s

28 wîhwōyāḏā‘ hannāḡîḏ lə’ahărōn wə‘immwō šəlōšeṯ<sup>3</sup> ’ălāfîm
ûšəḇ<sup>a</sup>‘ mē’wōṯ: s

29 wəṣāḏwōq n<sup>a</sup>‘ar gibwōr ḥāyil ûḇêṯ-’āḇîw śārîm ‘eśərîm
ûšənāyim: s

30 ûmin-bənê ḇinəyāmin ’ăḥê šā’ûl šəlōšeṯ ’ălāfîm wə‘aḏ-hēnnâ marəbîṯām
šōmərîm mišəmereṯ bêṯ šā’ûl: s

31 ûmin-bənê ’efərayim ‘eśərîm ’elef ûšəmwōneh mē’wōṯ gibwōrê ḥayil
’anəšê šēmwōṯ ləḇêṯ ’ăḇwōṯām: s

32 ûmēḥăṣî maṭṭēh mənaššeh šəmwōnâ ‘āśār ’ālef ’ăšer niqqəḇû bəšēmwōṯ
lāḇwō’ ləhaməlîḵə ’eṯ-dāwîḏ: s

33 ûmibənê yiśśāsḵār ywōḏə‘ê ḇînâ l<sup>a</sup>‘itîm lāḏ<sup>a</sup>‘aṯ
mah-yy<sup>a</sup>‘ăśeh yiśərā’ēl rā’šêhem mā’ṯayim wəḵāl-’ăḥêhem
‘al-pîhem: s

34 mizzəḇulûn ywōṣə’ê ṣāḇā’ ‘ōrəḵê miləḥāmâ bəḵāl-kəlê miləḥāmâ ḥămiššîm
’ālef wəl<sup>a</sup>‘ăḏōr bəlō’-lēḇ wālēḇ: s

35 ûminnafətālî śārîm ’ālef wə‘immâem bəṣinnâ w<sup>a</sup>ḥănîṯ šəlōšîm
wəšiḇə‘â ’ālef: s

36 ûmin-hadānî ‘ōrəḵê miləḥāmâ ‘eśərîm-ûšəmwōnâ ’elef wəšēš mē’wōṯ: s

37 ûmē’āšēr ywōṣə’ê ṣāḇā’ l<sup>a</sup>‘ărōḵə miləḥāmâ ’arəbā‘îm ’ālef:
s

38 ûmē‘ēḇer layyarədēn min-hār’ûḇēnî wəhagāḏî w<sup>a</sup>ḥăṣî\| šēḇeṭ
mənaššeh bəḵōl kəlê ṣəḇā’ miləḥāmâ mē’â wə‘eśərîm ’ālef:

39 kāl-’ēlleh ’anəšê miləḥāmâ ‘ōḏərê m<sup>a</sup>‘ărāḵâ bəlēḇāḇ šālēm
bā’û ḥeḇərwōnâ ləhaməlîḵə ’eṯ-dāwîḏ ‘al-kāl-yiśərā’ēl wəḡam kāl-šērîṯ
yiśərā’ēl lēḇ ’eḥāḏ ləhaməlîḵə ’eṯ-dāwîḏ:

40 wayyihəyû-šām ‘im-dāwîḏ yāmîm šəlwōšâ ’ōḵəlîm wəšwōṯîm kî-hēḵînû lâem
’ăḥêhem:

41 wəḡam haqqərwōḇîm-’ălêhem ‘aḏ-yiśāsḵār ûzəḇulûn wənafətālî məḇî’îm
leḥem b<sup>a</sup>ḥămwōrîm ûḇagəmallîm ûḇapərāḏîm\| ûḇabāqār ma’ăḵāl
qem<sup>a</sup>ḥ dəḇēlîm wəṣimmûqîm wəyayin-wəšemen ûḇāqār wəṣō’n lārōḇ
kî śiməḥâ bəyiśərā’ēl: f

------------------------------------------------------------------------

[Next: 1 Chronicles (1 Divrey Yamim) Chapter 13](ch1013)
