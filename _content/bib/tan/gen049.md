[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen049)  [KJV](../kjv/gen049)  [Sep](../sep/gen049) 
[Vul](../vul/gen049)   
  
[Genesis (Bereshit) Index](gen)  
  [Previous](gen048)  [Next](gen050) 

------------------------------------------------------------------------

### Tanach (Hebrew): Genesis (Bereshit) Chapter 49

‎<span id="001">1</span> ‏וַיִּקְרָ֥א יַעֲקֹ֖ב אֶל־בָּנָ֑יו וַיֹּ֗אמֶר
הֵאָֽסְפוּ֙ וְאַגִּ֣ידָה לָכֶ֔ם אֵ֛ת אֲשֶׁר־יִקְרָ֥א אֶתְכֶ֖ם
בְּאַחֲרִ֥ית הַיָּמִֽים׃

‎<span id="002">2</span> ‏הִקָּבְצ֥וּ וְשִׁמְע֖וּ בְּנֵ֣י יַעֲקֹ֑ב
וְשִׁמְע֖וּ אֶל־יִשְׂרָאֵ֥ל אֲבִיכֶֽם׃

‎<span id="003">3</span> ‏רְאוּבֵן֙ בְּכֹ֣רִי אַ֔תָּה כֹּחִ֖י
וְרֵאשִׁ֣ית אוֹנִ֑י יֶ֥תֶר שְׂאֵ֖ת וְיֶ֥תֶר עָֽז׃

‎<span id="004">4</span> ‏פַּ֤חַז כַּמַּ֙יִם֙ אַל־תּוֹתַ֔ר כִּ֥י
עָלִ֖יתָ מִשְׁכְּבֵ֣י אָבִ֑יךָ אָ֥ז חִלַּ֖לְתָּ יְצוּעִ֥י עָלָֽה׃ פ

‎<span id="005">5</span> ‏שִׁמְע֥וֹן וְלֵוִ֖י אַחִ֑ים כְּלֵ֥י חָמָ֖ס
מְכֵרֹתֵיהֶֽם׃

‎<span id="006">6</span> ‏בְּסֹדָם֙ אַל־תָּבֹ֣א נַפְשִׁ֔י בִּקְהָלָ֖ם
אַל־תֵּחַ֣ד כְּבֹדִ֑י כִּ֤י בְאַפָּם֙ הָ֣רְגוּ אִ֔ישׁ וּבִרְצֹנָ֖ם
עִקְּרוּ־שֽׁוֹר׃

‎<span id="007">7</span> ‏אָר֤וּר אַפָּם֙ כִּ֣י עָ֔ז וְעֶבְרָתָ֖ם כִּ֣י
קָשָׁ֑תָה אֲחַלְּקֵ֣ם בְּיַעֲקֹ֔ב וַאֲפִיצֵ֖ם בְּיִשְׂרָאֵֽל׃ ס

‎<span id="008">8</span> ‏יְהוּדָ֗ה אַתָּה֙ יוֹד֣וּךָ אַחֶ֔יךָ יָדְךָ֖
בְּעֹ֣רֶף אֹיְבֶ֑יךָ יִשְׁתַּחֲוּ֥וּ<sup>1</sup> לְךָ֖ בְּנֵ֥י אָבִֽיךָ׃

‎<span id="009">9</span> ‏גּ֤וּר אַרְיֵה֙ יְהוּדָ֔ה מִטֶּ֖רֶף בְּנִ֣י
עָלִ֑יתָ כָּרַ֨ע רָבַ֧ץ כְּאַרְיֵ֛ה וּכְלָבִ֖יא מִ֥י יְקִימֶֽנּוּ׃

‎<span id="010">10</span> ‏לֹֽא־יָס֥וּר שֵׁ֙בֶט֙ מִֽיהוּדָ֔ה וּמְחֹקֵ֖ק
מִבֵּ֣ין רַגְלָ֑יו עַ֚ד כִּֽי־יָבֹ֣א שילה שִׁיל֔וֹ וְל֖וֹ יִקְּהַ֥ת
עַמִּֽים׃

‎<span id="011">11</span> ‏אֹסְרִ֤י לַגֶּ֙פֶן֙ עירה עִיר֔וֹ
וְלַשֹּׂרֵקָ֖ה בְּנִ֣י אֲתֹנ֑וֹ כִּבֵּ֤ס בַּיַּ֙יִן֙ לְבֻשׁ֔וֹ
וּבְדַם־עֲנָבִ֖ים סותה סוּתֽוֹ׃

‎<span id="012">12</span> ‏חַכְלִילִ֥י עֵינַ֖יִם מִיָּ֑יִן
וּלְבֶן־שִׁנַּ֖יִם מֵחָלָֽב׃ פ

‎<span id="013">13</span> ‏זְבוּלֻ֕ן לְח֥וֹף יַמִּ֖ים יִשְׁכֹּ֑ן וְהוּא֙
לְח֣וֹף אֳנִיּ֔וֹת וְיַרְכָת֖וֹ עַל־צִידֹֽן׃ ס

‎<span id="014">14</span> ‏יִשָּׂשכָ֖ר חֲמֹ֣ר גָּ֑רֶם רֹבֵ֖ץ בֵּ֥ין
הַֽמִּשְׁפְּתָֽיִם׃

‎<span id="015">15</span> ‏וַיַּ֤רְא מְנֻחָה֙ כִּ֣י ט֔וֹב וְאֶת־הָאָ֖רֶץ
כִּ֣י נָעֵ֑מָה וַיֵּ֤ט שִׁכְמוֹ֙ לִסְבֹּ֔ל וַיְהִ֖י לְמַס־עֹבֵֽד׃ ס

‎<span id="016">16</span> ‏דָּ֖ן יָדִ֣ין עַמּ֑וֹ כְּאַחַ֖ד שִׁבְטֵ֥י
יִשְׂרָאֵֽל׃

‎<span id="017">17</span> ‏יְהִי־דָן֙ נָחָ֣שׁ עֲלֵי־דֶ֔רֶךְ שְׁפִיפֹ֖ן
עֲלֵי־אֹ֑רַח הַנֹּשֵׁךְ֙ עִקְּבֵי־ס֔וּס וַיִּפֹּ֥ל רֹכְב֖וֹ אָחֽוֹר׃

‎<span id="018">18</span> ‏לִֽישׁוּעָתְךָ֖ קִוִּ֥יתִי יְהוָֽה׃

‎<span id="019">19</span> ‏גָּ֖ד גְּד֣וּד יְגוּדֶ֑נּוּ וְה֖וּא יָגֻ֥ד
עָקֵֽב׃ ס

‎<span id="020">20</span> ‏מֵאָשֵׁ֖ר שְׁמֵנָ֣ה לַחְמ֑וֹ וְה֥וּא יִתֵּ֖ן
מַֽעֲדַנֵּי־מֶֽלֶךְ׃ ס

‎<span id="021">21</span> ‏נַפְתָּלִ֖י אַיָּלָ֣ה שְׁלֻחָ֑ה הַנֹּתֵ֖ן
אִמְרֵי־שָֽׁפֶר׃ ס

‎<span id="022">22</span> ‏בֵּ֤ן פֹּרָת֙ יוֹסֵ֔ף בֵּ֥ן פֹּרָ֖ת
עֲלֵי־עָ֑יִן בָּנ֕וֹת צָעֲדָ֖ה עֲלֵי־שֽׁוּר׃

‎<span id="023">23</span> ‏וַֽיְמָרֲרֻ֖הוּ וָרֹ֑בּוּ וַֽיִּשְׂטְמֻ֖הוּ
בַּעֲלֵ֥י חִצִּֽים׃

‎<span id="024">24</span> ‏וַתֵּ֤שֶׁב בְּאֵיתָן֙ קַשְׁתּ֔וֹ וַיָּפֹ֖זּוּ
זְרֹעֵ֣י יָדָ֑יו מִידֵי֙ אֲבִ֣יר יַעֲקֹ֔ב מִשָּׁ֥ם רֹעֶ֖ה אֶ֥בֶן
יִשְׂרָאֵֽל׃

‎<span id="025">25</span> ‏מֵאֵ֨ל אָבִ֜יךָ וְיַעְזְרֶ֗ךָּ וְאֵ֤ת
שַׁדַּי֙ וִיבָ֣רְכֶ֔ךָּ בִּרְכֹ֤ת שָׁמַ֙יִם֙ מֵעָ֔ל בִּרְכֹ֥ת תְּה֖וֹם
רֹבֶ֣צֶת תָּ֑חַת בִּרְכֹ֥ת שָׁדַ֖יִם וָרָֽחַם׃

‎<span id="026">26</span> ‏בִּרְכֹ֣ת אָבִ֗יךָ גָּֽבְרוּ֙ עַל־בִּרְכֹ֣ת
הוֹרַ֔י עַֽד־תַּאֲוַ֖ת גִּבְעֹ֣ת עוֹלָ֑ם תִּֽהְיֶ֙ין֙<sup>1</sup>
לְרֹ֣אשׁ יוֹסֵ֔ף וּלְקָדְקֹ֖ד נְזִ֥יר אֶחָֽיו׃ פ

‎<span id="027">27</span> ‏בִּנְיָמִין֙ זְאֵ֣ב יִטְרָ֔ף בַּבֹּ֖קֶר
יֹ֣אכַל עַ֑ד וְלָעֶ֖רֶב יְחַלֵּ֥ק שָׁלָֽל׃

‎<span id="028">28</span> ‏כָּל־אֵ֛לֶּה שִׁבְטֵ֥י יִשְׂרָאֵ֖ל שְׁנֵ֣ים
עָשָׂ֑ר וְ֠זֹאת אֲשֶׁר־דִּבֶּ֨ר לָהֶ֤ם אֲבִיהֶם֙ וַיְבָ֣רֶךְ אוֹתָ֔ם
אִ֛ישׁ אֲשֶׁ֥ר כְּבִרְכָת֖וֹ בֵּרַ֥ךְ אֹתָֽם׃

‎<span id="029">29</span> ‏וַיְצַ֣ו אוֹתָ֗ם וַיֹּ֤אמֶר אֲלֵהֶם֙ אֲנִי֙
נֶאֱסָ֣ף אֶל־עַמִּ֔י קִבְר֥וּ אֹתִ֖י אֶל־אֲבֹתָ֑י אֶל־הַ֨מְּעָרָ֔ה
אֲשֶׁ֥ר בִּשְׂדֵ֖ה עֶפְר֥וֹן הַֽחִתִּֽי׃

‎<span id="030">30</span> ‏בַּמְּעָרָ֞ה אֲשֶׁ֨ר בִּשְׂדֵ֧ה
הַמַּכְפֵּלָ֛ה אֲשֶׁ֥ר עַל־פְּנֵי־מַמְרֵ֖א בְּאֶ֣רֶץ כְּנָ֑עַן אֲשֶׁר֩
קָנָ֨ה אַבְרָהָ֜ם אֶת־הַשָּׂדֶ֗ה מֵאֵ֛ת עֶפְרֹ֥ן הַחִתִּ֖י
לַאֲחֻזַּת־קָֽבֶר׃

‎<span id="031">31</span> ‏שָׁ֣מָּה קָֽבְר֞וּ אֶת־אַבְרָהָ֗ם וְאֵת֙
שָׂרָ֣ה אִשְׁתּ֔וֹ שָׁ֚מָּה קָבְר֣וּ אֶת־יִצְחָ֔ק וְאֵ֖ת רִבְקָ֣ה
אִשְׁתּ֑וֹ וְשָׁ֥מָּה קָבַ֖רְתִּי אֶת־לֵאָֽה׃

‎<span id="032">32</span> ‏מִקְנֵ֧ה הַשָּׂדֶ֛ה וְהַמְּעָרָ֥ה
אֲשֶׁר־בּ֖וֹ מֵאֵ֥ת בְּנֵי־חֵֽת׃

‎<span id="033">33</span> ‏וַיְכַ֤ל יַעֲקֹב֙ לְצַוֹּ֣ת אֶת־בָּנָ֔יו
וַיֶּאֱסֹ֥ף רַגְלָ֖יו אֶל־הַמִּטָּ֑ה וַיִּגְוַ֖ע וַיֵּאָ֥סֶף
אֶל־עַמָּֽיו׃

1 wayyiqərā’ y<sup>a</sup>‘ăqōḇ ’el-bānāyw wayyō’mer hē’āsəfû wə’agîḏâ
lāḵem ’ēṯ ’ăšer-yiqərā’ ’eṯəḵem bə’<sup>a</sup>ḥărîṯ hayyāmîm:

2 hiqqāḇəṣû wəšimə‘û bənê y<sup>a</sup>‘ăqōḇ wəšimə‘û ’el-yiśərā’ēl
’ăḇîḵem:

3 rə’ûḇēn bəḵōrî ’atâ kōḥî wərē’šîṯ ’wōnî yeṯer śə’ēṯ wəyeṯer ‘āz:

4 p<sup>a</sup>ḥaz kammayim ’al-twōṯar kî ‘ālîṯā mišəkəḇê ’āḇîḵā ’āz
ḥillalətā yəṣû‘î ‘ālâ: f

5 šimə‘wōn wəlēwî ’<sup>a</sup>ḥîm kəlê ḥāmās məḵērōṯêhem:

6 bəsōḏām ’al-tāḇō’ nafəšî biqəhālām ’al-tēḥaḏ kəḇōḏî kî ḇə’apām hārəḡû
’îš ûḇirəṣōnām ‘iqqərû-šwōr:

7 ’ārûr ’apām kî ‘āz wə‘eḇərāṯām kî qāšāṯâ ’ăḥalləqēm
bəy<sup>a</sup>‘ăqōḇ wa’ăfîṣēm bəyiśərā’ēl: s

8 yəhûḏâ ’atâ ywōḏûḵā ’<sup>a</sup>ḥeyḵā yāḏəḵā bə‘ōref ’ōyəḇeyḵā
yišət<sup>a</sup>ḥăûû<sup>1</sup> ləḵā bənê ’āḇîḵā:

9 gûr ’arəyēh yəhûḏâ miṭṭeref bənî ‘ālîṯā kār<sup>a</sup>‘ rāḇaṣ
kə’arəyēh ûḵəlāḇî’ mî yəqîmennû:

10 lō’-yāsûr šēḇeṭ mîhûḏâ ûməḥōqēq mibên raḡəlāyw ‘aḏ kî-yāḇō’ šîlōh
šîlwō wəlwō yiqqəhaṯ ‘ammîm:

11 ’ōsərî lagefen ‘îrōh ‘îrwō wəlaśśōrēqâ bənî ’ăṯōnwō kibēs bayyayin
ləḇušwō ûḇəḏam-‘ănāḇîm sûṯōh sûṯwō:

12 ḥaḵəlîlî ‘ênayim mîyāyin ûləḇen-šinnayim mēḥālāḇ: f

13 zəḇûlun ləḥwōf yammîm yišəkōn wəhû’ ləḥwōf ’ŏnîywōṯ wəyarəḵāṯwō
‘al-ṣîḏōn: s

14 yiśśāsḵār ḥămōr gārem rōḇēṣ bên hammišəpəṯāyim:

15 wayyarə’ mənuḥâ kî ṭwōḇ wə’eṯ-hā’āreṣ kî nā‘ēmâ wayyēṭ šiḵəmwō
lisəbōl wayəhî ləmas-‘ōḇēḏ: s

16 dān yāḏîn ‘ammwō kə’<sup>a</sup>ḥaḏ šiḇəṭê yiśərā’ēl:

17 yəhî-ḏān nāḥāš ‘ălê-ḏereḵə šəfîfōn ‘ălê-’ōr<sup>a</sup>ḥ hannōšēḵə
‘iqqəḇê-sûs wayyipōl rōḵəḇwō ’āḥwōr:

18 lîšû‘āṯəḵā qiûîṯî yəhwâ:

19 gāḏ gəḏûḏ yəḡûḏennû wəhû’ yāḡuḏ ‘āqēḇ: s

20 mē’āšēr šəmēnâ l<sup>a</sup>ḥəmwō wəhû’ yitēn
m<sup>a</sup>‘ăḏannê-meleḵə: s

21 nafətālî ’ayyālâ šəluḥâ hannōṯēn ’imərê-šāfer: s

22 bēn pōrāṯ ywōsēf bēn pōrāṯ ‘ălê-‘āyin bānwōṯ ṣā‘ăḏâ ‘ălê-šûr:

23 wayəmārăruhû wārōbû wayyiśəṭəmuhû b<sup>a</sup>‘ălê ḥiṣṣîm:

24 watēšeḇ bə’êṯān qašətwō wayyāfōzzû zərō‘ê yāḏāyw mîḏê ’ăḇîr
y<sup>a</sup>‘ăqōḇ miššām rō‘eh ’eḇen yiśərā’ēl:

25 mē’ēl ’āḇîḵā wəy<sup>a</sup>‘əzəreḵḵā wə’ēṯ šaday wîḇārəḵeḵḵā birəḵōṯ
šāmayim mē‘āl birəḵōṯ təhwōm rōḇeṣeṯ tāḥaṯ birəḵōṯ šāḏayim wārāḥam:

26 birəḵōṯ ’āḇîḵā gāḇərû ‘al-birəḵōṯ hwōray ‘aḏ-ta’ăwaṯ giḇə‘ōṯ ‘wōlām
tihəyeyn<sup>1</sup> lərō’š ywōsēf ûləqāḏəqōḏ nəzîr ’eḥāyw: f

27 binəyāmîn zə’ēḇ yiṭərāf babōqer yō’ḵal ‘aḏ wəlā‘ereḇ yəḥallēq šālāl:

28 kāl-’ēlleh šiḇəṭê yiśərā’ēl šənêm ‘āśār wəzō’ṯ ’ăšer-diber lâem
’ăḇîhem wayəḇāreḵə ’wōṯām ’îš ’ăšer kəḇirəḵāṯwō bēraḵə ’ōṯām:

29 wayəṣaw ’wōṯām wayyō’mer ’ălēhem ’ănî ne’ĕsāf ’el-‘ammî qiḇərû ’ōṯî
’el-’ăḇōṯāy ’el-hammə‘ārâ ’ăšer biśəḏēh ‘efərwōn h<sup>a</sup>ḥitî:

30 bammə‘ārâ ’ăšer biśəḏēh hammaḵəpēlâ ’ăšer ‘al-pənê-mamərē’ bə’ereṣ
kənā‘an ’ăšer qānâ ’aḇərâām ’eṯ-haśśāḏeh mē’ēṯ ‘efərōn h<sup>a</sup>ḥitî
la’ăḥuzzaṯ-qāḇer:

31 šāmmâ qāḇərû ’eṯ-’aḇərâām wə’ēṯ śārâ ’išətwō šāmmâ qāḇərû ’eṯ-yiṣəḥāq
wə’ēṯ riḇəqâ ’išətwō wəšāmmâ qāḇarətî ’eṯ-lē’â:

32 miqənēh haśśāḏeh wəhammə‘ārâ ’ăšer-bwō mē’ēṯ bənê-ḥēṯ:

33 wayəḵal y<sup>a</sup>‘ăqōḇ ləṣaûōṯ ’eṯ-bānāyw wayye’ĕsōf raḡəlāyw
’el-hammiṭṭâ wayyiḡəw<sup>a</sup>‘ wayyē’āsef ’el-‘ammāyw:

------------------------------------------------------------------------

[Next: Genesis (Bereshit) Chapter 50](gen050)
