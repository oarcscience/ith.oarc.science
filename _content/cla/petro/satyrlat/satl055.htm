<HTML>
<HEAD>
<TITLE>Satyricon LV (Latin)</TITLE>
</HTML>
<BODY>


<CENTER>
<A HREF="../../../index">Intangible Textual Heritage</A>&nbsp;
<A HREF="../../index">Classics</A>&nbsp;
<A HREF="../index">Petronius</A>&nbsp;
<A HREF="../satyr/index">Index (English)</A>&nbsp;
<A HREF="index">Index (Latin)</A>&nbsp;
<A HREF="satl054">Previous</A>&nbsp;
<A HREF="satl056">Next</A>&nbsp;
</CENTER>
<HR>
<P>[LV] Comprobamus nos factum et quam in praecipiti res humanae essent, vario sermone garrimus."Ita, inquit Trimalchio, non oportet hunc casum sine inscriptione transire; statimque codicillos poposcit et non diu cogitatione distorta haec recitavit:]</P><DIR>
<DIR>

<P>"Quod non expectes, ex transverso fit<BR>
et supra nos Fortuna negotia curat:<BR>
quare da nobis vina Falerna puer."</P></DIR>
</DIR>

<P>Ab hoc epigrammate coepit poetarum esse mentio &lt;. . .&gt; diuque summa carminis penes Mopsum Thracem commorata est &lt;. . .&gt; donec Trimalchio: "Rogo, inquit, magister, quid putas inter Ciceronem et Publilium interesse? Ego alterum puto disertiorem fuisse, alterum honestiorem. Quid enim his melius dici potest?</P><DIR>
<DIR>

<P>Luxuriae ructu Martis marcent moenia.<BR>
Tuo palato clausus pavo pascitur<BR>
plumato amictus aureo Babylonico,<BR>
gallina tibi Numidica, tibi gallus spado.<BR>
Ciconia etiam, grata peregrina hospita<BR>
pietaticultrix, gracilipes, crotalistria,<BR>
avis exul hiemis, titulus tepidi temporis,<BR>
nequitiae nidum in caccabo fecit modo.<BR>
Quo margarita cara tibi, bacam Indicam?<BR>
An ut matrona ornata phaleris pelagiis<BR>
tollat pedes indomita in strato extraneo?<BR>
Smaragdum ad quam rem viridem, pretiosum vitrum?<BR>
Quo Carchedonios optas ignes lapideos?<BR>
Nisi ut scintillet probitas e carbunculis?<BR>
Aequum est induere nuptam ventum textilem,<BR>
palam prostare nudam in nebula linea?</P></DIR>
</DIR>

<HR>
<CENTER>
<A HREF="satl056">Next: LVI</A></CENTER>
</BODY>
</HTML>
