[Intangible Textual Heritage](../../../index)  [Classics](../../index) 
[Petronius](../index)  [Index (English)](../satyr/index)  [Index
(Latin)](index)  [English](../satyr/sat02.htm#IX)  [Previous](satl008) 
[Next](satl010) 

------------------------------------------------------------------------

\[IX\] Quasi per caliginem vidi Gitona in crepidine semitae stantem et
in eundem locum me conieci. Cum quaererem numquid nobis in prandium
frater parasset, consedit puer super lectum et manantes lacrumas pollice
extersit. Perturbatus ego habitu fratris, quid accidisset quaesivi. Et
ille tarde quidem et invitus, sed postquam precibus etiam iracundiam
miscui: "Tuus, inquit, ist frater seu comes paulo ante in conductum
accucurrit, coepitque mihi velle pudorem extorquere. Cum ego
proclamarem, gladium strinxit et 'Si Lucretia es, inquit, Tarquinium
invenisti'". Quibus ego auditis intentavi in oculos Ascylti manus et:
"Quid dicis, inquam, muliebris patientiae scortum, cuius ne spiritus
purus est?" Inhorrescere se finxit Ascyltos, mox sublatis fortius
manibus longe maiore nisu clamavit: "Non taces, inquit, gladiator
obscene, quem de ruina harena dimisit? Non taces, nocturne percussor,
qui ne tum quidem, cum fortiter faceres, cum pura muliere pugnasti,
cuius eadem ratione in viridario frater fui, qua nunc in deversorio puer
es.--Subduxisti te, inquam, a praeceptoris colloquio.

------------------------------------------------------------------------

[Next: X](satl010)
