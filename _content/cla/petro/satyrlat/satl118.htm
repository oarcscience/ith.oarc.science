<HTML>
<HEAD>
<TITLE>Satyricon CXVIII (Latin)</TITLE>
</HTML>
<BODY>


<CENTER>
<A HREF="../../../index">Intangible Textual Heritage</A>&nbsp;
<A HREF="../../index">Classics</A>&nbsp;
<A HREF="../index">Petronius</A>&nbsp;
<A HREF="../satyr/index">Index (English)</A>&nbsp;
<A HREF="index">Index (Latin)</A>&nbsp;
<A HREF="../satyr/sat15.htm#CXVIII">English</A>&nbsp;
<A HREF="satl117">Previous</A>&nbsp;
<A HREF="satl119">Next</A>&nbsp;
</CENTER>
<HR>
<P>[CXVIII] EVMOLPVS. "Multos, inquit Eumolpus, o iuvenes, carmen decepit. Nam ut quisque versum pedibus instruxit sensumque teneriorem verborum ambitu intexuit, putavit se continuo in Heliconem venisse. Sic forensibus ministeriis exercitati frequenter ad carminis tranquillitatem tanquam ad portum feliciorem refugerunt, credentes facilius poema extrui posse, quam controversiam sententiolis vibrantibus pictam. Ceterum neque generosior spiritus vanitatem amat, neque concipere aut edere partum mens potest nisi intrenti flumine litterarum inundata. Refugiendum est ab omni verborum, ut ita dicam, vilitate et sumendae voces a plebe summotae, ut fiat odi profanum vulgus et arceo.</P>
<P>Praeterea curandum est, ne sententiae emineant extra corpus orationis expressae, sed intexto vestibus colore niteant. Homerus testis et lyrici, Romanusque Vergilius et Horatii curiosa felicitas. Ceteri enim aut non viderunt viam qua iretur ad carmen, aut visam timuerunt calcare. Ecce belli civilis ingens opus quisquis attigerit nisi plenus litteris, sub onere labetur. Non enim res gestae versibus comprehendendae sunt, quod longe melius historici faciunt, sed per ambages deorumque ministeria et fabulosum sententiarum tormentum praecipitandus est liber spiritus, ut potius furentis animi vaticinatio appareat quam religiosae orationis sub testibus fides. Tanquam si placet hic impetus, etiam si nondum recepit ultimam manum:</P><DIR>
<DIR>

<HR>
<CENTER>
<A HREF="satl119">Next: CXIX</A></CENTER>
</BODY>
</HTML>
