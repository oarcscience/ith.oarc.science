[Intangible Textual Heritage](../../../index)  [Classics](../../index) 
[Petronius](../index)  [Index (English)](../satyr/index)  [Index
(Latin)](index)  [English](../satyr/sat15.htm#CXX)  [Previous](satl119) 
[Next](satl121) 

------------------------------------------------------------------------

\[CXX\] "Tres tulerat Fortuna duces, quos obruit omnes  
armorum strue diversa feralis Enyo.  
Crassum Parthus habet, Libyco iacet aequore Magnus,  
Iulius ingratam perfudit sanguine Romam,  
et quasi non posset tot tellus ferre sepulcra,  
divisit cineres. Hos gloria reddit honores.  
Est locus exciso penitus demersus hiatu  
Parthenopen inter magnaeque Dicarchidos arva,  
Cocyti perfusus aqua; nam spiritus, extra  
qui furit effusus, funesto spargitur aestu.  
Non haec autumno tellus viret aut alit herbas  
caespite laetus ager, non verno persona cantu  
mollia discordi strepitu virgulta locuntur,  
sed chaos et nigro squalentia pumice saxa  
gaudent ferali circum tumulata cupressu.  
Has inter sedes Ditis pater extulit ora  
bustorum flammis et cana sparsa favilla,  
ac tali volucrem Fortunam voce lacessit:  
'Rerum humanarum divinarumque potestas,  
Fors, cui nulla placet nimium secura potestas,  
quae nova semper amas et mox possessa relinquis,  
ecquid Romano sentis te pondere victam,  
nec posse ulterius perituram extollere molem?  
Ipsa suas vires odit Romana iuventus  
et quas struxit opes, male sustinet. Aspice late  
luxuriam spoliorum et censum in damna furentem.  
Aedificant auro sedesque ad sidera mittunt,  
expelluntur aquae saxis, mare nascitur arvis,  
et permutata rerum statione rebellant.  
En etiam mea regna petunt. Perfossa dehiscit  
molibus insanis tellus, iam montibus haustis  
antra gemunt, et dum vanos lapis invenit usus,  
inferni manes caelum sperare fatentur.  
Quare age, Fors, muta pacatum in proelia vultum,  
Romanosque cie, ac nostris da funera regnis.  
Iam pridem nullo perfundimus ora cruore,  
nec mea Tisiphone sitientis perluit artus,  
ex quo Sullanus bibit ensis et horrida tellus  
extulit in lucem nutritas sanguine fruges.'

 

------------------------------------------------------------------------

[Next: CXXI](satl121)
