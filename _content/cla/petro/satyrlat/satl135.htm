<HTML>
<HEAD>
<TITLE>Satyricon CXXXV (Latin)</TITLE>
</HTML>
<BODY>


<CENTER>
<A HREF="../../../index">Intangible Textual Heritage</A>&nbsp;
<A HREF="../../index">Classics</A>&nbsp;
<A HREF="../index">Petronius</A>&nbsp;
<A HREF="../satyr/index">Index (English)</A>&nbsp;
<A HREF="index">Index (Latin)</A>&nbsp;
<A HREF="../satyr/sat17.htm#CXXXV">English</A>&nbsp;
<A HREF="satl134">Previous</A>&nbsp;
<A HREF="satl136">Next</A>&nbsp;
</CENTER>
<HR>
<P>[CXXXV] lnhorrui ego tam fabulosa pollicitatione conterritus, anumque inspicere diligentius coepi.<BR>
"Ergo, exclamat Oenothea, imperio parete!" detersisque curiose manibus inclinavit se in lectulum ac me semel iterumque basiavit. &lt;. . .&gt;</P>
<P>Oenothea mensam veterem posuit in medio altari, quam vivis implevit carbonibus, et camellam etiam vetustate ruptam pice temperata refecit. Tum clavum, qui detrahentem secutus cum camella lignea fuerat, fumoso parieti reddidit. Mox incincta quadrato pallio cucumam ingentem foco apposuit, simulque pannum de carnario detulit furca, in quo faba erat ad usum reposita et sincipitis vetustissima particula mille plagis dolata. Vt soluit ergo licio pannum, partem leguminis super mensam effudit iussitque me diligenter purgare. Servio ego imperio, granaque sordidissimis putaminibus vestita curiosa manu segrego. At illa inertiam meam accusans improba tollit, dentibusque folliculos pariter spoliat, atque in terram veluti muscarum imagines despuit.</P>
<P>Mirabar equidem paupertatis ingenium singularumque rerum quasdam artes:</P><DIR>
<DIR>

<P>Non Indum fulgebat ebur, quod inhaeserat auro,<BR>
nec iam calcato radiabat marmore terra<BR>
muneribus delusa suis, sed crate saligna<BR>
impositum Cereris vacuae nemus et nova terrae<BR>
pocula, quae facili vilis rota finxerat actu.<BR>
Hinc molli stillae lacus et de caudice lento<BR>
vimineae lances maculataque testa Lyaeo.<BR>
At paries circa palea satiatus inani<BR>
fortuitoque luto clavos numerabat agrestis,<BR>
et viridi iunco gracilis pendebat harundo.<BR>
Praeterea quae fumoso suspensa tigillo<BR>
conservabat opes humilis casa, mitia sorba<BR>
inter odoratas pendebat texta coronas<BR>
et thymbrae veteres et passis uva racemis:<BR>
qualis in Actaea quondam fuit hospita terra,<BR>
digna sacris Hecales, quam Musa loquentibus annis<BR>
Baccineas veteres mirando tradidit aevo.</P></DIR>
</DIR>

<HR>
<CENTER>
<A HREF="satl136">Next: CXXXVI</A></CENTER>
</BODY>
</HTML>
