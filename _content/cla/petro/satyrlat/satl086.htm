<HTML>
<HEAD>
<TITLE>Satyricon LXXXVI (Latin)</TITLE>
</HTML>
<BODY>


<CENTER>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Classics</A>&nbsp;
<A HREF="../index.htm">Petronius</A>&nbsp;
<A HREF="../satyr/index.htm">Index (English)</A>&nbsp;
<A HREF="index.htm">Index (Latin)</A>&nbsp;
<A HREF="../satyr/sat12.htm#LXXXVI">English</A>&nbsp;
<A HREF="satl085.htm">Previous</A>&nbsp;
<A HREF="satl087.htm">Next</A>&nbsp;
</CENTER>
<HR>
<P>[LXXXVI] Proxima nocte cum idem liceret, mutavi optionem et: "Si hunc, inquam, tractavero improba manu, et ille non senserit, gallos gallinaceos pugnacissimos duos donabo patienti". Ad hoc votum ephebus ultro se admovit et, puto, vereri coepit ne ego obdormissem. Indulsi ergo sollicito, totoque corpore citra summam voluptatem me ingurgitavi. Deinde ut dies venit, attuli gaudenti quicquid promiseram. Vt tertia nox licentiam dedit, consurrexi ad aurem male dormientis: "Dii, inquam, immortales, si ego huic dormienti abstulero coitum plenum et optabilem, pro hac felicitate cras puero asturconem Macedonicum optimum donabo, cum hac tamen exceptione, si ille non senserit". Nunquam altiore somno ephebus obdormivit. Itaque primum implevi lactentibus papillis manus, mox basio inhaesi, deinde in unum omnia vota coniunxi. Mane sedere in cubiculo coepit atque expectare consuetudinem meam. Scis quanto facilius sit columbas gallosque gallinaceos emere quam asturconem, et, praeter hoc, etiam timebam ne tam grande munus suspectam faceret humanitatem meam. Ergo aliquot horis spatiatus, in hospitium reverti nihilque aliud quam puerum basiavi. At ille circumspiciens ut cervicem meam iunxit amplexu: "Rogo, inquit, domine, ubi est asturco?"</P>
<HR>
<CENTER>
<A HREF="satl087.htm">Next: LXXXVII</A></CENTER>
</BODY>
</HTML>
