<HTML>
<HEAD>
<TITLE>Satyricon V (Latin)</TITLE>
</HTML>
<BODY>


<CENTER>
<A HREF="../../../index">Intangible Textual Heritage</A>&nbsp;
<A HREF="../../index">Classics</A>&nbsp;
<A HREF="../index">Petronius</A>&nbsp;
<A HREF="../satyr/index">Index (English)</A>&nbsp;
<A HREF="index">Index (Latin)</A>&nbsp;
<A HREF="../satyr/sat02.htm#V">English</A>&nbsp;
<A HREF="satl004">Previous</A>&nbsp;
<A HREF="satl006">Next</A>&nbsp;
</CENTER>
<HR>
<P>[V] "Artis severae si quis ambit effectus<BR>
mentemque magnis applicat, prius mores<BR>
frugalitatis lege poliat exacta.<BR>
Nec curet alto regiam trucem vultu<BR>
cliensve cenas inpotentium captet,<BR>
nec perditis addictus obruat vino<BR>
mentis calorem; neve plausor in scenam<BR>
sedeat redemptus histrioniae addictus.<BR>
Sed sive armigerae rident Tritonidis arces,<BR>
seu Lacedaemonio tellus habitata colono<BR>
Sirenumque domus, det primos versibus annos<BR>
Maeoniumque bibat felici pectore fontem.<BR>
Mox et Socratico plenus grege mittat habenas<BR>
liber, et ingentis quatiat Demosthenis arma.<BR>
Hinc Romana manus circumfluat, et modo Graio<BR>
exonerata sono mutet suffusa saporem.<BR>
Interdum subducta foro det pagina cursum,<BR>
et fortuna sonet celeri distincta meatu.<BR>
Dent epulas et bella truci memorata canore,<BR>
grandiaque indomiti Ciceronis verba minentur.<BR>
Hi animum succinge bonis: sic flumine largo<BR>
plenus Pierio defundes pectore verba."</P></DIR>
</DIR>

<HR>
<CENTER>
<A HREF="satl006">Next: VI</A></CENTER>
</BODY>
</HTML>
