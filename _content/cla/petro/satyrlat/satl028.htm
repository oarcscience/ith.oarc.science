<HTML>
<HEAD>
<TITLE>Satyricon XXVIII (Latin)</TITLE>
</HTML>
<BODY>


<CENTER>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Classics</A>&nbsp;
<A HREF="../index.htm">Petronius</A>&nbsp;
<A HREF="../satyr/index.htm">Index (English)</A>&nbsp;
<A HREF="index.htm">Index (Latin)</A>&nbsp;
<A HREF="../satyr/sat06.htm#XXVIII">English</A>&nbsp;
<A HREF="satl027.htm">Previous</A>&nbsp;
<A HREF="satl029.htm">Next</A>&nbsp;
</CENTER>
<HR>
<P>[XXVIII] Longum erat singula excipere. Itaque intravimus balneum, et sudore calfacti momento temporis ad frigidam eximus. Iam Trimalchio unguento perfusus tergebatur, non linteis, sed palliis ex lana mollissima factis. Tres interim iatraliptae in conspectu eius Falernum potabant, et cum plurimum rixantes effunderent, Trimalchio hoc suum propinasse dicebat. Hinc involutus coccina gausapa lecticae impositus est praecedentibus phaleratis cursoribus quattuor et chiramaxio, in quo deliciae eius vehebantur, puer vetulus, lippus, domino Trimalchione deformior. Cum ergo auferretur, ad caput eius symphoniacus cum minimis tibiis accessit et tanquam in aurem aliquid secreto diceret, toto itinere cantavit.</P>
<P>Sequimur nos admiratione iam saturi et cum Agamemnone ad ianuam pervenimus, in cuius poste libellus erat cum hac inscriptione fixus:</P>
<P ALIGN="CENTER">QVISQVIS SERVVS SINE DOMINICO IVSSV FORAS EXIERIT ACCIPIET PLAGAS CENTVM.</P>
<P>In aditu autem ipso stabat ostiarius prasinatus, cerasino succinctus cingulo, atque in lance argentea pisum purgabat. Super limen autem cavea pendebat aurea in qua pica varia intrantes salutabat.</P>
<HR>
<CENTER>
<A HREF="satl029.htm">Next: XXIX</A></CENTER>
</BODY>
</HTML>
