[Intangible Textual Heritage](../../../index)  [Classics](../../index) 
[Petronius](../index)  [Index (English)](../satyr/index)  [Index
(Latin)](index)  [English](../satyr/sat11.htm#LXXI) 
[Previous](satl070)  [Next](satl072) 

------------------------------------------------------------------------

\[LXXI\] Diffusus hac contentione Trimalchio: "Amici, inquit, et servi
homines sunt et aeque unum lactem biberunt, etiam si illos malus fatus
oppresserit. Tamen me salvo cito aquam liberam gustabunt. Ad summam,
omnes illos in testamento meo manu mitto. Philargyro etiam fundum lego
et contubernalem suam, Carioni quoque insulam et vicesimam et lectum
stratum. Nam Fortunatam meam heredem facio, et commendo illam omnibus
amicis meis. Et haec ideo omnia publico, ut familia mea iam nunc sic me
amet tanquam mortuum".

Gratias agere omnes indulgentiae coeperant domini, cum ille oblitus
nugarum exemplar testamenti iussit afferri et totum a primo ad ultimum
ingemescente familia recitavit. Respiciens deinde Habinnam: "Quid dicis,
inquit, amice carissime? Aedificas monumentum meum quemadmodum te iussi?
Valde te rogo, ut secundum pedes statuae meae catellam pingas et coronas
et unguenta et Petraitis omnes pugnas, ut mihi contingat tuo beneficio
post mortem vivere; praeterea ut sint in fronte pedes centum, in agrum
pedes ducenti. Omne genus enim poma volo sint circa cineres meos, et
vinearum largiter. Valde enim falsum est vivo quidem domos cultas esse,
non curari eas, ubi diutius nobis habitandum est. Et ideo ante omnia
adici volo:

HOC MONUMENTUM HEREDEM NON SEQUATUR.

Ceterum erit mihi curae, ut testamento caveam ne mortuus iniuriam
accipiam. Praeponam enim unum ex libertis sepulchro meo custodiae causa,
ne in monumentum meum populus cacatum currat. Te rogo, ut naves etiam
&lt;in fronte&gt; monumenti mei facias plenis velis euntes, et me in
tribunali sedentem praetextatum cum anulis aureis quinque et nummos in
publico de sacculo effundentem; scis enim, quod epulum dedi binos
denarios. Faciatur, si tibi videtur, et triclinia. Facies et totum
populum sibi suaviter facientem. Ad dexteram meam pones statuam
Fortunatae meae columbam tenentem, et catellam cingulo alligatam ducat,
et cicaronem meum, et amphoras copiosas gypsatas, ne effluant vinum. Et
urnam licet fractam sculpas, et super eam puerum plorantem. Horologium
in medio, ut quisquis horas inspiciet, velit nolit, nomen meum legat.
Inscriptio quoque vide diligenter si haec satis idonea tibi videtur:

C. POMPEIVS TRIMALCHIO MAECENATIANVS HIC REQVIESCIT  
HVIC SEVIRATVS ABSENTI DECRETVS EST  
CVM POSSET IN OMNIBVS DECVRIIS ROMAE ESSE TAMEN NOLVIT  
PIVS FORTIS FIDELIS EX PARVO CREVIT SESTERTIVM RELIQVIT TRECENTIES  
NEC VNQVAM PHILOSOPHVM AVDIVIT  
VALE  
ET TV "

------------------------------------------------------------------------

[Next: LXXII](satl072)
